{"id":"6-209","content":"   <center>   <p>    <b>     <font color=\"#FF6600\" size=\"+3\" face=\"標楷體\">陶翰</font>    </b>   </p>   <p>潤州人。開元十八年擢進士第，又擢宏詞科。以《冰壺賦》    <br />    得名，官禮部員外郎。   </p>   <p>    <b>     <font color=\"#FF6600\">古塞下曲</font>    </b>    <br />    進軍飛狐北，窮寇勢將變。日落沙塵昏，背河更一戰。    <br />    騂馬黃金勒，雕弓白羽箭。射殺左賢王，歸奏未央殿。    <br />    欲言塞下事，天子不召見。東出咸陽門，哀哀淚如霰。   </p>   <p>    <b>     <font color=\"#FF6600\">燕歌行</font>    </b>    <br />    請君留楚調，聽我吟燕歌。家在遼水頭，邊風意氣多。    <br />    出身為漢將，正值戎未和。雪中凌天山，冰上渡交河。    <br />    大小百餘戰，封侯竟蹉跎。歸來灞陵下，故舊無相過。    <br />    雄劍委塵匣，空門垂雀羅。玉簪還趙女，寶瑟付齊娥。    <br />    昔日不為樂，時哉今奈何。   </p>   <p>    <b>     <font color=\"#FF6600\">望太華贈盧司倉</font>    </b>    <br />    行吏到西華，乃觀三峰壯。削成元氣中，傑出天河上。    <br />    如有飛動色，不知青冥狀。巨靈安在哉，厥跡猶可望。    <br />    方此顧行旅，末由飭仙裝。蔥蘢記星壇，明滅數雲嶂。    <br />    良友垂真契，宿心所微尚。敢投歸山吟，霞徑一相訪。   </p>   <p>    <b>     <font color=\"#FF6600\">贈鄭員外</font>    </b>    <br />    驄馬拂繡裳，按兵遼水陽。西分雁門騎，北逐樓煩王。    <br />    聞道五軍集，相邀百戰場。風沙暗天起，虜騎森已行。    <br />    儒服揖諸將，雄謀吞大荒。金門來見謁，朱紱生輝光。    <br />    數年侍御史，稍遷尚書郎。人生志氣立，所貴功業昌。    <br />    何必守章句，終年事鉛黃。同時獻賦客，尚在東陵傍。   </p>   <p>    <b>     <font color=\"#FF6600\">贈房侍御（時房公在新安）</font>    </b>    <br />    志士固不羈，與道常周旋。進則天下仰，已之能晏然。    <br />    褐衣東府召，執簡南台先。雄義每特立，犯顏豈圖全。    <br />    謫居東南遠，逸氣吟芳荃。適會寥廓趣，清波更夤緣。    <br />    扁舟入五湖，發纜洞庭前。浩蕩臨海曲，迢遙濟江壖。    <br />    征奇忽忘返，遇興將彌年。乃悟范生智，足明漁父賢。    <br />    郡臨新安渚，佳賞此城偏。日夕對層岫，雲霞映晴川。    <br />    閒居戀秋色，偃臥含貞堅。倚伏聊自化，行藏互推遷。    <br />    君其振羽翮，歲晏將沖天。   </p>   <p>    <b>     <font color=\"#FF6600\">晚出伊闕寄河南裴中丞</font>    </b>    <br />    退無偃息資，進無當代策。冉冉時將暮，坐為周南客。    <br />    前登闕塞門，永眺伊城陌。長川黯已空，千里寒氣白。    <br />    家本渭水西，異日同所適。秉志師禽尚，微言祖莊易。    <br />    一辭林壑間，共繫風塵役。交朋忽先進，天道何紛劇。    <br />    豈念嘉遁時，依依偶沮溺。   </p>   <p>    <b>     <font color=\"#FF6600\">送朱大出關</font>    </b>    <br />    楚客西上書，十年不得意。平生相知者，晚節心各異。    <br />    長揖五侯門，拂衣謝中貴。丈夫多別離，各有四方事。    <br />    拔劍因高歌，蕭蕭北風至。故人有斗酒，是夜共君醉。    <br />    努力強加餐，當年莫相棄。   </p>   <p>    <b>     <font color=\"#FF6600\">宿天竺寺</font>    </b>    <br />    松柏亂巖口，山西微徑通。天開一峰見，宮闕生虛空。    <br />    正殿倚霞壁，千樓標石叢。夜來猿鳥靜，鐘梵響雲中。    <br />    岑翠映湖月，泉聲亂溪風。心超諸境外，了與懸解同。    <br />    明發唯改視，朝日長崖東。湖色濃蕩漾，海光漸曈朦。    <br />    葛仙跡尚在，許氏道猶崇。獨往古來事，幽懷期二公。   </p>   <p>    <b>     <font color=\"#FF6600\">出蕭關懷古</font>    </b>    <br />    驅馬擊長劍，行役至蕭關。悠悠五原上，永眺關河前。    <br />    北虜三十萬，此中常控弦。秦城亙宇宙，漢帝理旌旃。    <br />    刁斗鳴不息，羽書日夜傳。五軍計莫就，三策議空全。    <br />    大漠橫萬里，蕭條絕人煙。孤城當瀚海，落日照祁連。    <br />    愴矣苦寒奏，懷哉式微篇。更悲秦樓月，夜夜出胡天。   </p>   <p>    <b>     <font color=\"#FF6600\">南楚懷古</font>    </b>    <br />    南國久蕪漫，我來空郁陶。君看章華宮，處處生黃蒿。    <br />    但見陵與谷，豈知賢與豪。精魂託古木，寶玉捐江皋。    <br />    倚桌下晴景，回舟隨晚濤。碧雲暮寥落，湖上秋天高。    <br />    往事那堪問，此心徒自勞。獨余湘水上，千載聞離騷。   </p>   <p>    <b>     <font color=\"#FF6600\">經殺子谷</font>    </b>    <br />    扶蘇秦帝子，舉代稱其賢。百萬猶在握，可爭天下權。    <br />    束身就一劍，壯志皆棄捐。塞下有遺跡，千齡人共傳。    <br />    疏蕪盡荒草，寂歷空寒煙。到此盡垂淚，非我獨潸然。   </p>   <p>    <b>     <font color=\"#FF6600\">早過臨淮</font>    </b>    <br />    夜來三渚風，晨過臨淮島。湖中海氣白，城上楚雲早。    <br />    鱗鱗魚浦帆，漭漭蘆洲草。川路日浩蕩，惄焉心如搗。    <br />    且言任倚伏，何暇念枯槁。范子名屢移，蘧公志常保。    <br />    古人去已久，此理今難道。   </p>   <p>    <b>     <font color=\"#FF6600\">乘潮至漁浦作</font>    </b>    <br />    艤桌乘早潮，潮來如風雨。樟台忽已隱，界峰莫及睹。    <br />    崩騰心為失，浩蕩目無主。豗    <a target=\"_blank\" href=\"http://140.111.1.40/yitic/frc/frc03911.htm\">●</a>浪始聞，漾漾入魚浦。    <br />    雲景共澄霽，江山相吞吐。偉哉造化工，此事從終古。    <br />    流沫誠足誡，商歌調易若。頗因忠信全，客心猶栩栩。   </p>   <p>    <b>     <font color=\"#FF6600\">秋山夕興</font>    </b>    <br />    山月松筱下，月明山景鮮。聊為高秋酌，復此清夜弦。    <br />    晤語方獲志，棲心亦彌年。尚言興未逸，更理逍遙篇。   </p>   <p>    <b>     <font color=\"#FF6600\">送集賢學士伊闕史少府敕放歸江東覲省（一作綦毋潛詩）</font>    </b>    <br />    墨客鍾張侶，材高吳越珍。千門來謁帝，駟馬去榮親。    <br />    吏邑沿清洛，鄉山指白蘋。歸期應不遠，當及未央春。   </p>   <p>    <b>     <font color=\"#FF6600\">送金卿歸新羅</font>    </b>    <br />    奉義朝中國，殊恩及遠臣。鄉心遙渡海，客路再經春。    <br />    落日誰同望，孤舟獨可親。拂波銜木鳥，偶宿泣珠人。    <br />    禮樂夷風變，衣冠漢制新。青雲已干呂，知汝重來賓。   </p>   <p>    <b>     <font color=\"#FF6600\">柳陌聽早鶯</font>    </b>    <br />    忽來枝上囀，還似谷中聲。乍使香閨靜，偏傷遠客情。    <br />    間關難辨處，斷續若頻驚。玉勒留將久，青樓夢不成。    <br />    千門候曉發，萬井報春生。徒有知音賞，慚非皋鶴鳴。    <br />   </p>   <p> </p>  </center> "}