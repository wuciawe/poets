{"id":"7-779","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">趙汝茪</font>   </b>  </div>  <p align=\"center\">（約1247年前後在世）字參晦，號霞山。</p>  <p align=\"center\">   <b>    <font color=\"#FF6600\">清平樂</font>   </b>   <br />   錦屏香褪。寒隱輕衫嫩。燕子護泥飛不穩。庭掩百花難認。   <br />   雙雙繡帶微風。海棠此夜簾櫳。愁損一番寒食，小窗淡月殘紅。  </p>  <p align=\"center\">   <b>    <font color=\"#FF6600\">戀繡衾</font>   </b>   <br />   柳絲空有千萬條。繫不住、溪橈。想今宵、也對新月，過輕寒、何處小橋。   <br />   玉簫榭春多少，溜啼紅、臉霞未消。怪別來、胭脂慵傅，被東風、偷在杏梢。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   笑摘青梅傍疏。數枝花影漾前除。太湖石畔看金魚。   <br />   筍指曉寒慵出袖，翠鬟春懶不成梳。為君縫狹繡羅襦。  </p>  <p align=\"center\">   <b>    <font color=\"#FF6600\">梅花引</font>   </b>   <br />   對花時節不曾忺。見花殘。任花殘。小約簾櫳，一面受春寒。   <br />   題破玉箋雙喜鵲，香燼冷，繞銀屏，渾是山。   <br />   待眠。未眠。事萬千。也問天。也恨天。髻兒半偏。   <br />   繡裙兒、寬了還寬。自取紅氈，重坐暖金船。   <br />   惟有月知君去處，今夜月，照秦樓，第幾間。  </p>  <p align=\"center\">   <b>    <font color=\"#FF6600\">摘紅英</font>   </b>   <br />   東風冽。紅梅拆。畫簾幾片飛來雪。   <br />   銀屏悄。羅裙小。一點相思，滿塘春草。   <br />   空愁切。何年徹。不歸也合分明說。   <br />   長安道。簫聲鬧。去時驄馬，誰家繫了。  </p>  <p align=\"center\">   <b>    <font color=\"#FF6600\">夢江南</font>   </b>   <br />   簾不捲，細雨熟櫻桃。數點霽霞山又晚，一痕涼月酒初消。風緊絮花高。   <br />   閑處少，磨盡少年豪。昨夢醉來騎白鹿，滿湖春水段家橋。濯髮聽吹簫。  </p>  <p align=\"center\">   <b>    <font color=\"#FF6600\">謁金門</font>   </b>   <br />   羞說起。嚼破白桃花蕊。人在夕陽深巷裡。燕見來也未。   <br />   一樣半紅紫。雙鳳同心結子。分在郎邊郎不記。為郎今拆碎。  </p>  <p align=\"center\">   <b>    <font color=\"#FF6600\">如夢令</font>   </b>   <br />   小砑紅綾箋紙。一字一行春淚。封了更親題，題了又還坼起。   <br />   歸未。歸未。好個瘦人天氣。  </p>  <p align=\"center\">   <b>    <font color=\"#FF6600\">漢宮春</font>   </b>   <br />   著破荷衣，笑西風吹我，又落西湖。湖間舊時飲者，今與誰俱。   <br />   山山映帶，似攜來、畫捲重舒。三十里、芙蓉步障，依然紅翠相扶。   <br />   一目清無留處，任屋浮天上，身集空虛。殘燒夕陽過雁，點點疏疏。   <br />   故人老大，好襟懷、消減全無。慢贏得、秋聲兩耳，冷泉亭下騎驢。  </p>  <p align=\"center\">   <b>    <font color=\"#FF6600\">玲瓏四犯‧重過南樓月白石體賦</font>   </b>   <br />   碧黯塞榆，黃銷堤柳，危欄誰料重撫。才情猶未減，指點驚如許。   <br />   當時共伊東顧。為辭家、怕吟鸚鵡。袞袞波光，悠悠雲氣，陶寫幾今古。   <br />   生塵每憐微步。渺江空歲晚，知在何處。土花封玉樹。恨極山陽賦。   <br />   吹薌扇底餘歡斷，怎忘得、陰移庭午。離別苦。那堪聽、敲窗凍雨。  </p>  <p align=\"center\">   <b>    <font color=\"#FF6600\">鳴梭‧自度</font>   </b>   <br />   織綃機上度鳴梭。年光容易過。縈縈情緒，似水煙山霧兩相和。   <br />   謾道當時何事，流盼動層波。巫影嵯峨。翠屏牽薜蘿。   <br />   不須微醉自顏酡。如今難恁麼。燭花銷豔，但替人、垂淚滿銅荷。   <br />   賦罷西城殘夢，猶問夜如何。星耿斜河。候蟲聲更多。  </p>  <p align=\"center\">   <b>    <font color=\"#FF6600\">江城子</font>   </b>   <br />   嫩黃初染綠初描。倚春嬌。索春饒。燕外鶯邊，想見萬絲搖。   <br />   便作無情終軟美，天賦與，眼眉腰。   <br />   短長亭外短長橋。駐金鑣。繫蘭橈。可愛風流，年紀可憐宵。   <br />   辦得重來攀折後，煙雨暗，不辭遙。  </p>  <p align=\"center\">   <b>    <font color=\"#FF6600\">漁家傲</font>   </b>   <br />   深意纏綿歌宛轉。橫波停眼燈前見。   <br />   最憶來時門半掩。春不暖。梨花落盡成秋苑。   <br />   疊鼓收聲帆影亂。燕飛又趁東風軟。   <br />   目力漫長心力短。消息斷。青山一點和煙遠。  </p> "}