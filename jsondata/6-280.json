{"id":"6-280","content":"   <center>   <font size=\"+3\" face=\"標楷體\">    <b>     <font color=\"#FF6600\">裴說</font>    </b>   </font>   <p>桂林人，工詩，得盛名。天祐三年禮部侍郎薛廷珪下狀元及第。後仕為補闕，    <br />    終禮部員外郎。為詩足奇思，非意表琢煉不舉筆，有島、洞之風。弟諧，亦以    <br />    詩名世。仕終桂嶺假官宰。   </p>   <p>    <b>     <font color=\"#FF6600\">遊洞庭湖</font>    </b>    <br />    楚雲團翠八百里，澧蘭吹香墮春水。白頭漁子搖蒼煙，鸂鶒眠沙曉驚起。    <br />    沙頭龍叟夜歎憂，鐵笛未響春風羞。露寒紫藟結新愁，城角泣斷關河秋。    <br />    謫仙欲識雷斧手，鏟卻古今愁共醜。鯨游碧落杳無蹤，作詩三歎君知否。    <br />    瀛洲一桌何時還，滿江宮錦看湖山。   </p>   <p>    <b>     <font color=\"#FF6600\">懷素台歌（一作題懷素台）</font>    </b>    <br />    我呼古人名，鬼神側耳聽：杜甫李白與懷素，文星酒星草書星。    <br />    永州東郭有奇怪，筆塚墨池遺跡在。筆塚低低高如山，墨池淺淺深如海。    <br />    我來恨不已，爭得青天化為一張紙，高聲喚起懷素書，搦管研朱點湘水。    <br />    欲歸家，重歎嗟。眼前有，三個字：枯樹槎。烏梢蛇，墨老鴉。   </p>   <p>    <b>     <font color=\"#FF6600\">聞砧（一作寄邊衣）</font>    </b>    <br />    深閨乍冷鑒開篋，玉箸微微濕紅頰。一陣霜風殺柳條，濃煙半夜成黃葉。    <br />    垂垂白練明如雪，獨下閒階轉淒切。只知抱杵搗秋砧，不覺高樓已無月。    <br />    時聞寒雁聲相喚，紗窗只有燈相伴。幾展齊紈又懶裁，離腸恐逐金刀斷。    <br />    細想儀形執牙尺，回刀剪破澄江色。愁捻銀針信手縫，惆悵無人試寬窄。    <br />    時時舉袖勻紅淚，紅箋謾有千行字。書中不盡心中事，一片慇勤寄邊使。   </p>   <p>    <b>     <font color=\"#FF6600\">春早寄華下同人</font>    </b>    <br />    正是花時節，思君寢復興。市沽終不醉，春夢亦無憑。    <br />    岳面懸青雨，河心走濁冰。東門一條路，離恨鎮相仍。   </p>   <p>    <b>     <font color=\"#FF6600\">贈衡山令</font>    </b>    <br />    君吟十二載，辛苦必能官。造化猶難隱，生靈豈易謾。    <br />    猿跳高岳靜，魚擺大江寬。與我為同道，相留夜話闌。   </p>   <p>    <b>     <font color=\"#FF6600\">南中縣令</font>    </b>    <br />    寂寥雖下邑，良宰有清威。苦節長如病，為官豈肯肥。    <br />    山多村地狹，水淺客舟稀。上國搜賢急，陶公早晚歸。   </p>   <p>    <b>     <font color=\"#FF6600\">寄曹松（一作洛中作）</font>    </b>    <br />    莫怪苦吟遲，詩成鬢亦絲。鬢絲猶可染，詩病卻難醫。    <br />    山暝雲橫處，星沈月側時。冥搜不可得，一句至公知。   </p>   <p>    <b>     <font color=\"#FF6600\">贈賓貢</font>    </b>    <br />    惟君懷至業，萬里信悠悠。路向東溟出，枝來北闕求。    <br />    家無一夜夢，帆掛隔年秋。鬢髮爭禁得，孤舟往復愁。   </p>   <p>    <b>     <font color=\"#FF6600\">漢南郵亭</font>    </b>    <br />    高閣水風清，開門日送迎。帆張獨鳥起，樂奏大魚驚。    <br />    驟雨拖山過，微風拂面生。閒吟雖得句，留此謝多情。   </p>   <p>    <b>     <font color=\"#FF6600\">棋</font>    </b>    <br />    十九條平路，言平又險巇。人心無算處，國手有輸時。    <br />    勢迥流星遠，聲乾下雹遲。臨軒才一局，寒日又西垂。   </p>   <p>    <b>     <font color=\"#FF6600\">夏日即事</font>    </b>    <br />    僻居門巷靜，竟日坐階墀。鵲喜雖傳信，蛩吟不見詩。    <br />    筍抽通舊竹，梅落立閒枝。此際無塵撓，僧來稱所宜。   </p>   <p>    <b>     <font color=\"#FF6600\">送人宰邑</font>    </b>    <br />    官小任還重，命官難偶然。皇恩輕一邑，赤子病三年。    <br />    瘦馬稀餐粟，羸童不識錢。如君清苦節，到處有人傳。   </p>   <p>    <b>     <font color=\"#FF6600\">春暖送人下第</font>    </b>    <br />    相送短亭前，知君愚復賢。事多憑夜夢，老為待明年。    <br />    春樹添山脊，晴雲學曉煙。雄文有公道，此別莫潸然。   </p>   <p>    <b>     <font color=\"#FF6600\">湖外送何崇入閣</font>    </b>    <br />    因詩相識久，忽此告臨途。便是有船發，也須容市沽。    <br />    精吟五個字，穩泛兩重湖。長短逢公道，清名振帝都。   </p>   <p>    <b>     <font color=\"#FF6600\">送進士蘇瞻亂後出家</font>    </b>    <br />    因亂事空王，孤心亦不傷。梵僧為骨肉，柏寺作家鄉。    <br />    眼閉千行淚，頭梳一把霜。詩書不得力，誰與問蒼蒼。   </p>   <p>    <b>     <font color=\"#FF6600\">秋日送河北從事</font>    </b>    <br />    北風沙漠地，吾子遠從軍。官路雖非遠，詩名要且聞。    <br />    蟬悲欲落日，雕下擬陰雲。此去難相戀，前山摻袂分。   </p>   <p>    <b>     <font color=\"#FF6600\">喜友人再面</font>    </b>    <br />    一別幾寒暄，迢迢隔塞垣。相思長有事，及見卻無言。    <br />    靜坐將茶試，閒書把葉翻。依依又留宿，圓月上東軒。   </p>   <p>    <b>     <font color=\"#FF6600\">對雪</font>    </b>    <br />    大片向空舞，出門肌骨寒。路岐平即易，溝壑滿應難。    <br />    兔穴歸時失，禽枝宿處乾。豪家寧肯厭，五月畫圖看。   </p>   <p>    <b>     <font color=\"#FF6600\">冬日後作</font>    </b>    <br />    寂寞掩荊扉，昏昏坐欲癡。事無前定處，愁有並來時。    <br />    日影才添線，鬢根已半絲。明庭正公道，應許苦心詩。   </p>   <p>    <b>     <font color=\"#FF6600\">冬日作</font>    </b>    <br />    糲食擁敗絮，苦吟吟過冬。稍寒人卻健，太飽事多慵。    <br />    樹老生煙薄，牆陰貯雪重。安能只如此，公道會相容。   </p>   <p>    <b>     <font color=\"#FF6600\">中秋月</font>    </b>    <br />    一歲幾盈虧，當軒重此期。幸無偏照處，剛有不明時。    <br />    色靜雲歸早，光寒鶴睡遲。相看吟未足，皎皎下疏籬。   </p>   <p>    <b>     <font color=\"#FF6600\">塞上曲</font>    </b>    <br />    極目望空闊，馬羸程又賒。月生方見樹，風定始無沙。    <br />    楚水辭魚窟，燕山到雁家。如斯名利役，爭不老天涯。   </p>   <p>    <b>     <font color=\"#FF6600\">終南山</font>    </b>    <br />    九衢南面色，蒼翠絕纖塵。寸步有閒處，百年無到人。    <br />    禁林寒對望，太華淨相鄰。誰與群峰並，祥雲瑞露頻。   </p>   <p>    <b>     <font color=\"#FF6600\">訪道士</font>    </b>    <br />    高岡微雨後，木脫草堂新。惟有疏慵者，來看淡薄人。    <br />    竹牙生礙路，松子落敲巾。粗得玄中趣，當期宿話頻。   </p>   <p>    <b>     <font color=\"#FF6600\">道林寺</font>    </b>    <br />    獨立憑危欄，高低落照間。寺分一派水，僧鎖半房山。    <br />    對面浮世隔，垂簾到老閒。煙雲與塵土，寸步不相關。   </p>   <p>    <b>     <font color=\"#FF6600\">般若寺</font>    </b>    <br />    南嶽古般若，自來天下知。翠籠無價寺，光射有名詩。    <br />    一水湧獸跡，五峰排鳳儀。高僧引閒步，晝出夕陽歸。   </p>   <p>    <b>     <font color=\"#FF6600\">兜率寺</font>    </b>    <br />    一片無塵地，高連夢澤南。僧居跨鳥道，佛影照魚潭。    <br />    朽蘗雲斜映，平蕪日半涵。行行不得住，回首望煙嵐。   </p>   <p>    <b>     <font color=\"#FF6600\">鹿門寺</font>    </b>    <br />    鹿門山上寺，突兀盡無塵。到此修行者，應非取次人。    <br />    鳥過驚石磬，日出礙金身。何計生煩惱，虛空是四鄰。   </p>   <p>    <b>     <font color=\"#FF6600\">題岳州僧捨</font>    </b>    <br />    喜到重湖北，孤州橫晚煙。鷺銜魚入寺，鴉接飯隨船。    <br />    松檜君山迥，菰蒲夢澤連。與師吟論處，秋水浸遙天。   </p>   <p>    <b>     <font color=\"#FF6600\">過洞庭湖</font>    </b>    <br />    浪高風力大，掛席亦言遲。及到堪憂處，爭如未濟時。    <br />    魚龍侵莫測，雷雨動須疑。此際情無賴，何門寄所思。   </p>   <p>    <b>     <font color=\"#FF6600\">旅行聞寇</font>    </b>    <br />    動步憂多事，將行問四鄰。深山不畏虎，當路卻防人。    <br />    豪富田園廢，疲羸屋舍新。自慚為旅客，無計避煙塵。   </p>   <p>    <b>     <font color=\"#FF6600\">旅中作</font>    </b>    <br />    妄動遠拋山，其如餒與寒。投人言去易，開口說貧難。    <br />    澤國雲千片，湘江竹一竿。時明未忍別，猶待計窮看。   </p>   <p>    <b>     <font color=\"#FF6600\">旅次衡陽</font>    </b>    <br />    欲往幾經年，今來意豁然。江風長借客，岳雨不因天。    <br />    戲鷺飛輕雪，驚鴻叫亂煙。晚秋紅藕裡，十宿寄漁船。   </p>   <p>    <b>     <font color=\"#FF6600\">不出院僧</font>    </b>    <br />    四遠參尋遍，修行卻不行。耳邊無俗語，門外是前生。    <br />    塔見移來影，鐘聞過去聲。一齋唯默坐，應笑我營營。   </p>   <p>    <b>     <font color=\"#FF6600\">湖外寄處賓上人</font>    </b>    <br />    怪得意相親，高攜一軸新。能搜大雅句，不似小乘人。    <br />    岳麓擎枯檜，瀟湘吐白蘋。他年遇同道，為我話風塵。   </p>   <p>    <b>     <font color=\"#FF6600\">寄貫休</font>    </b>    <br />    憶昔與吾師，山中靜論時。總無方是法，難得始為詩。    <br />    凍犬眠乾葉，饑禽啄病梨。他年白蓮社，猶許重相期。   </p>   <p>    <b>     <font color=\"#FF6600\">寄僧尚顏</font>    </b>    <br />    曾居五老峰，所得共誰同。才大天全與，吟精楚欲空。    <br />    客來庭減日，鳥過竹生風。早晚搖輕拂，重歸瀑布中。   </p>   <p>    <b>     <font color=\"#FF6600\">哭處默上人</font>    </b>    <br />    淒涼穗幕下，香吐一燈分。斗老輸寒檜，留閒與白雲。    <br />    挈盂曾幾度，傳衲不教焚。泣罷重回首，暮山鐘半聞。   </p>   <p>    <b>     <font color=\"#FF6600\">廬山瀑布</font>    </b>    <br />    靜景憑高望，光分翠嶂開。險飛千尺雪，寒撲一聲雷。    <br />    過去雲衝斷，旁來燒隔回。何當住峰下，終歲絕塵埃。   </p>   <p>    <b>     <font color=\"#FF6600\">華山上方</font>    </b>    <br />    獨上上方上，立高聊稱心。氣沖雲易黑，影落縣多陰。    <br />    有雲草不死，無風松自吟。會當求大藥，他日復追尋。   </p>   <p>    <b>     <font color=\"#FF6600\">詠鸚鵡</font>    </b>    <br />    常貴西山鳥，銜恩在玉堂。語傳明主意，衣拂美人香。    <br />    緩步尋珠網，高飛上畫樑。長安頻道樂，何日從君王。   </p>   <p>    <b>     <font color=\"#FF6600\">鷺鷥</font>    </b>    <br />    秋江清淺時，魚過亦頻窺。卻為分明極，翻成所得遲。    <br />    浴偎紅日色，棲壓碧蘆枝。會共鵷同侶，翱翔應可期。   </p>   <p>    <b>     <font color=\"#FF6600\">牡丹</font>    </b>    <br />    數朵欲傾城，安同桃李榮。未嘗貧處見，不似地中生。    <br />    此物疑無價，當春獨有名。遊蜂與蝴蝶，來往自多情。   </p>   <p>    <b>     <font color=\"#FF6600\">見王貞白</font>    </b>    <br />    共賀登科後，明宣入紫宸。又看重試榜，還見苦吟人。    <br />    此得名渾別，歸來話亦新。分明一枝桂，堪動楚江濱。   </p>   <p>    <b>     <font color=\"#FF6600\">經杜工部墳</font>    </b>    <br />    騷人久不出，安得國風清。擬掘孤墳破，重教大雅生。    <br />    皇天高莫問，白酒恨難平。悒怏寒江上，誰人知此情。   </p>   <p>    <b>     <font color=\"#FF6600\">寄僧知乾</font>    </b>    <br />    貌高清入骨，帝里舊臨壇。出語經相似，行心佛證安。   </p>   <p>    <b>     <font color=\"#FF6600\">亂中偷路入故鄉</font>    </b>    <br />    愁看賊火起諸烽，偷得餘程悵望中。一國半為亡國燼，數城俱作古城空。   </p>   <p>    <b>     <font color=\"#FF6600\">薔薇</font>    </b>    <br />    一架長條萬朵春，嫩紅深綠小窠勻。只應根下千年土，曾葬西川織錦人。   </p>   <p>    <b>     <font color=\"#FF6600\">春日山中竹</font>    </b>    <br />    數竿蒼翠擬龍形，峭拔須教此地生。無限野花開不得，半山寒色與春爭。   </p>   <p>    <b>     <font color=\"#FF6600\">柳</font>    </b>    <br />    高拂危樓低拂塵，灞橋攀折一何頻。思量卻是無情樹，不解迎人只送人。   </p>   <p>    <b>     <font color=\"#FF6600\">岳陽兵火後題僧捨</font>    </b>    <br />    十年兵火真多事，再到禪扉卻破顏。唯有兩般燒不得，洞庭湖水老僧閒。    <br />   </p>  </center> "}