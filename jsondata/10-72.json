{"id":"10-72","content":"   <div align=\"center\" class=\"style1 style2\">   <div align=\"center\">閻爾梅</div>  </div>  <p align=\"center\">（1603～1679），字用卿，號古古，又號白耷山人，有《白耷山人集》。</p>  <p align=\"center\">   <span class=\"style1\">滄州道中</span>   <br />   潞河數百里，家家懸柳枝。言自春至夏，雨澤全未施。   <br />   燥土既傷禾，短苗不掩陂。轆轤干以破，井涸園菜萎。   <br />   舊米日增價，賣者尚猶夷。貧者止壟頭，悵望安所之。   <br />   還視釜無煙，束腰相對饑。欲貸東西鄰，鄰家先我悲。   <br />   且勿計終年，胡以延此時？樹未盡蒙災，爭走餐其皮。   <br />   門外兼催租，官府嚴呼追。大哭無可賣，指此抱中兒。   <br />   兒女況無多，賣盡將何為？下民抑何辜，天怒乃相罹，   <br />   下民即有辜，天恕何至斯！視天非夢夢，召之者為誰？   <br />   嗚乎！雨乎！安得及今一滂沱，救此未死之遺黎！  </p>  <p align=\"center\">   <span class=\"style1\">絕賊臣胡謙光</span>   <br />   賊臣不自量，稱予是故人。敢以書招予，冀予與同塵。   <br />   一笑置弗答，蕭然湖水濱。湖水經霜碧，樹光翠初勻。   <br />   妻子甘作苦，昏曉役舂薪。國家有廢興，吾道有詘申。   <br />   委蛇聽大命，柔氣轉時新。生死非我虞，但虞辱此身。  </p>  <p align=\"center\">   <span class=\"style1\">採桑曲</span>   <br />   種桑人家十之九，連綠不斷陰千畝。年年相戒桑熟時，畏人盜桑晨暮守。   <br />   前年災水去年旱，私債官租如火鍛。今春差覺風雨好，可惜桑田種又少。   <br />   採桑女子智於男，曉霧浸鞋攜筍籃。幼年父母責女紅，蠶事績事兼其中。   <br />   桑有稚壯與瘦肥，亦有蠶飽與蠶饑。忌諱時時外意生，心血耗盡繭初成。   <br />   織不及匹機上賣，急償官租與私債。促織在室絲已竭，機杼西鄰響不絕。   <br />   殘歲無米貨入苦，妄意明年新絲補。   <br />   <br />   <span class=\"style1\">燕子樓和韻有序</span>   <br />   <strong>唐貞元中，張尚書建封節度徐州。有愛妓關盼盼，善歌舞。尚書歿，徐州    <br />    舊第有小樓名燕子，盼盼居其上，十餘年不嫁，且作詩三首。白樂天聞而    <br />    和之，又外贈一首，諷其不從尚書死也。盼盼得詩泣下，旬日不食卒。嗟    <br />    乎！使盼盼而男子，決不肯以人臣事二姓矣。余故次其韻，刻之樓中。樓    <br />    在州城西北隅。   </strong>   <br />   空樓寂寂十經霜，百事無歡賴下床。每到春來常苦困，秋來苦醒夜偏長。   <br />   <strong>盼詩云：</strong>   <br />   樓上殘燈伴曉霜，獨眠人起合歡床，相思一夜情多少？地角天涯不是長。  </p>  <p align=\"center\">初時弄筆寫雲煙，歲久魂銷意索然。絲竹滿堂花滿目，愁來都不似當年。   <br />   <strong>盼詩云：</strong>   <br />   北邙松柏鎖愁煙，燕子樓中思悄然。自理劍履歌塵散，紅袖香消一十年。  </p>  <p align=\"center\">相思一夜一千回，人在情中夢不來。無限愁腸真似火，幾時燒斷得成灰？   <br />   <strong>盼詩云：</strong>   <br />   才看鴻雁岳陽回，又靚玄禽逼社來。錦瑟瑤華無意緒，任從蛛網任從灰。  </p>  <p align=\"center\">   <span class=\"style1\">聞兩室人烈死哭之</span>   <br />   秋夜急鳴蟬，南莊信駭然。忠魂星月照，血性鬼神憐。   <br />   直欲成雙節，安能計萬全。從此無後顧，長遊白雲巔。  </p>  <p align=\"center\">   <span class=\"style1\">再哭樊氏</span>   <br />   君婦持家政，于歸爾在前。蕙蘭題姓氏，荊布擇姻緣。   <br />   正色常忠諫，平心每善全。嗟乎真畏友，一夕徑飄然。  </p>  <p align=\"center\">   <span class=\"style1\">殮室人張氏樊氏於南莊</span>   <br />   皇明三百載，古沛一雙人。雲庵華山岫，風香泗水濱。   <br />   衣冠無舊主，閨閣無忠臣。遺恨能為萬，南樓夜夜磷。  </p>  <p align=\"center\">   <span class=\"style1\">訪姚文初於絳趺堂，遂哭現聞師</span>   <br />   萬里風聞海上兵，江南消息未分明。行藏唯恐慚師友，離亂無因問死生。   <br />   再返皋橋迷舊廡，重逢市倅失真名。潛蹤直入趺堂拜，錯愕相看愾一聲。  </p>  <p align=\"center\">   <span class=\"style1\">孟傳是攜其長郎北遊，余於九江遇之喜贈</span>   <br />   武昌城下競舟時，恰好相逢正則祠。阻暑聊為無賴飲，遊山喜作不情詩。   <br />   甘陵自昔多君子，江夏於今誦小兒。北去有人如問我，但雲僧矣尚鬚眉。  </p>  <p align=\"center\">   <span class=\"style1\">遊高陽里</span>   <br />   四野紅霜牧笛愁，悲風蹈厲捲河流。高陽里在無人醉，廣武墳凋幾樹秋。   <br />   作客長眠蘆絮榻，尋僧閒坐菊花樓。田家不解神何氏，操一豚蹄祝滿篝。  </p>  <p align=\"center\">   <span class=\"style1\">戊申人日</span>   <br />   繁華速老是春天，花極濃時落更先。遁野有情看拾翠，封侯無相寫凌煙。   <br />   心悲晚景歌皆痛，士遇奇才恨亦憐。我去君留仍暫事，成功者退記他年。  </p>  <p align=\"center\">   <span class=\"style1\">杏堆莊雜詠</span>   <br />   早歲狂歌晚歲僧，名山賞過幾千層。滄桑風景隨時幻，兀坐荒林對一燈。  </p>  <p align=\"center\">   <span class=\"style1\">太倉過王文肅舊第</span>   <br />   婁江橋畔采芙蓉，俯仰金華舊鼎鍾。怪道主人常避客，應慚無淚哭神宗。  </p>  <p align=\"center\"> </p> "}