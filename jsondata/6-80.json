{"id":"6-80","content":"   <center>   <b>    <font face=\"標楷體\" size=\"+3\" color=\"#FF6600\">李中</font>   </b>   <p>字有中，隴西人。仕南唐為淦陽宰。碧雲集三卷，今編詩四卷。    <br />    <br />    <b>     <font color=\"#FF6600\">春日作</font>    </b>    <br />    和氣來無象，物情還暗新。乾坤一夕雨，草木萬方春。    <br />    染水煙光媚，催花鳥語頻。高台曠望處，歌詠屬詩人。   </p>   <p>    <b>     <font color=\"#FF6600\">寒江暮泊寄左偃</font>    </b>    <br />    維舟蘆荻岸，離恨若為寬。煙火人家遠，汀洲暮雨寒。    <br />    天涯孤夢去，篷底一燈殘。不是憑騷雅，相思寫亦難。   </p>   <p>    <b>     <font color=\"#FF6600\">喜春雨有寄</font>    </b>    <br />    青春終日雨，公子莫思晴。任阻西園會，且觀南畝耕。    <br />    最憐滋壟麥，不恨濕林鶯。父老應相賀，豐年兆已成。   </p>   <p>    <b>     <font color=\"#FF6600\">魏夫人壇</font>    </b>    <br />    仙壇遺跡在，苔合落花明。絳節何年返，白雲終日生。    <br />    旋新芳草色，依舊偃松聲。欲問希夷事，音塵隔上清。   </p>   <p>    <b>     <font color=\"#FF6600\">訪洞神宮邵道者不遇</font>    </b>    <br />    閒來仙觀問希夷，雲滿星壇水滿池。羽客不知何處去，洞前花落立多時。   </p>   <p>    <b>     <font color=\"#FF6600\">寄贈致仕沈彬郎中</font>    </b>    <br />    鶴氅換朝服，逍遙雲水鄉。有時乘一葉，載酒入三湘。    <br />    塵夢年來息，詩魔老亦狂。蓴羹與鱸膾，秋興最宜長。   </p>   <p>    <b>     <font color=\"#FF6600\">贈別</font>    </b>    <br />    行杯酌罷歌聲歇，不覺前汀月又生。自是離人魂易斷，落花芳草本無情。   </p>   <p>    <b>     <font color=\"#FF6600\">送劉恭遊廬山兼寄令上人</font>    </b>    <br />    松桂煙霞蔽梵宮，詩流閒去訪支公。石堂磬斷相逢夜，五老月生溪影空。   </p>   <p>    <b>     <font color=\"#FF6600\">宿廬山白雲峰重道者院</font>    </b>    <br />    絕頂松堂喜暫遊，一宵玄論接浮丘。雲開碧落星河近，月出滄溟世界秋。    <br />    塵裡年光何急急，夢中強弱自悠悠。他時書劍酬恩了，願逐鸞車看十洲。   </p>   <p>    <b>     <font color=\"#FF6600\">海上從事秋日書懷</font>    </b>    <br />    悠悠旅宦役塵埃，舊業那堪信未回。千里夢隨殘月斷，一聲蟬送早秋來。    <br />    壺傾濁酒終難醉，匣鎖青萍久不開。唯有搜吟遣懷抱，涼風時復上高台。   </p>   <p>    <b>     <font color=\"#FF6600\">訪蔡文慶處士留題</font>    </b>    <br />    幽人棲息處，一到滌塵心。蘚色花陰闊，棋聲竹徑深。    <br />    籬根眠野鹿，池面戲江禽。多謝相留宿，開樽拂素琴。   </p>   <p>    <b>     <font color=\"#FF6600\">寄廬岳鑒上人</font>    </b>    <br />    岳寺棲瓶錫，常人親亦難。病披青衲重，晚剃白髭寒。    <br />    烘壁茶煙暗，填溝木葉干。昔年皆禮謁，頻到碧雲端。   </p>   <p>    <b>     <font color=\"#FF6600\">書小齋壁</font>    </b>    <br />    其誰肯見尋，冷淡少知音。塵土侵閒榻，煙波隔故林。    <br />    竹風醒晚醉，窗月伴秋吟。道在唯求己，明時豈陸沈。   </p>   <p>    <b>     <font color=\"#FF6600\">懷王道者</font>    </b>    <br />    閒思王道者，逸格世難群。何處眠青嶂，從來愛白雲。    <br />    酒沽應獨醉，藥熟許誰分。正作趨名計，如何得見君。   </p>   <p>    <b>     <font color=\"#FF6600\">桃花</font>    </b>    <br />    只應紅杏是知音，灼灼偏宜間竹陰。幾樹半開金谷曉，一溪齊綻武陵深。    <br />    艷舒百葉時皆重，子熟千年事莫尋。誰步宋牆明月下，好香和影上衣襟。   </p>   <p>    <b>     <font color=\"#FF6600\">思舊遊有感</font>    </b>    <br />    長憶銜杯處，酕醄尚未闌。江南正煙雨，樓上恰春寒。    <br />    好樹藏鶯密，平蕪徹野寬。如今無處覓，音信隔波瀾。   </p>   <p>    <b>     <font color=\"#FF6600\">依韻和智謙上人送李相公赴昭武軍</font>    </b>    <br />    暫別廟堂上，雄藩去豁情。秋風生雁渚，晚霧濕龍旌。    <br />    吟裡過侯服，夢中歸帝城。下車軍庶樂，千里月華清。   </p>   <p>    <b>     <font color=\"#FF6600\">姑蘇懷古</font>    </b>    <br />    闔閭興霸日，繁盛復風流。歌舞一場夢，煙波千古愁。    <br />    樵人歸野徑，漁笛起扁舟。觸目牽傷感，將行又駐留。    <br />    蘇台蹤跡在，曠望向江濱。往事誰堪問，連空草自春。    <br />    花疑西子臉，濤想伍胥神。吟盡情難盡，斜陽照路塵。   </p>   <p>    <b>     <font color=\"#FF6600\">贈史虛白</font>    </b>    <br />    致主嘉謀尚未伸，慨然深志與誰論。喚回古意琴開匣，陶出真情酒滿樽。    <br />    明月過溪吟釣艇，落花堆席睡僧軒。九重夢卜時終在，莫向深雲獨閉門。   </p>   <p>    <b>     <font color=\"#FF6600\">贈蒯亮處士</font>    </b>    <br />    著得新書義更幽，負琴何處不遨遊。玄宮寄宿月華冷，羽客伴吟松韻秋。    <br />    滿戶煙霞思紫閣，一帆風雨憶滄洲。吾君側席求賢切，未可懸瓢枕碧流。   </p>   <p>    <b>     <font color=\"#FF6600\">春夕偶作</font>    </b>    <br />    早是春愁觸目生，那堪春夕酒初醒。貫珠聲罷人歸去，半落桃花月在庭。   </p>   <p>    <b>     <font color=\"#FF6600\">子規</font>    </b>    <br />    暮春滴血一聲聲，花落年年不忍聽。帶月莫啼江畔樹，酒醒遊子在離亭。   </p>   <p>    <b>     <font color=\"#FF6600\">書王秀才壁</font>    </b>    <br />    茅舍何寥落，門庭長綠蕪。貧來賣書劍，病起憶江湖。    <br />    對枕暮山碧，伴吟涼月孤。前賢多晚達，莫歎有霜須。   </p>   <p>    <b>     <font color=\"#FF6600\">春日途中作</font>    </b>    <br />    干祿趨名者，迢迢別故林。春風短亭路，芳草異鄉心。    <br />    雨過江山出，鶯啼村落深。未知將雅道，何處謝知音。   </p>   <p>    <b>     <font color=\"#FF6600\">依韻和蠡澤王去微秀才見寄</font>    </b>    <br />    咫尺風騷客，難諧面繼酬。相思對煙雨，一雁下汀洲。    <br />    花影誰家塢，笛聲何處樓。支筇朗吟罷，搔首獨遲留。   </p>   <p>    <b>     <font color=\"#FF6600\">送孫孔二秀才遊廬山</font>    </b>    <br />    廬山多勝景，偏稱二君遊。松徑蒼苔合，花陰碧澗流。    <br />    傾壺同坐石，搜句共登樓。莫學天台客，逢山即駐留。   </p>   <p>    <b>     <font color=\"#FF6600\">春日野望懷故人</font>    </b>    <br />    野外登臨望，蒼蒼煙景昏。暖風醫病草，甘雨洗荒村。    <br />    雲散天邊野，潮回島上痕。故人不可見，倚杖役吟魂。   </p>   <p>    <b>     <font color=\"#FF6600\">遊玄真觀</font>    </b>    <br />    閒吟遊古觀，靜慮相神仙。上景非難度，陰功不易全。    <br />    醮壇松作蓋，丹井蘚成錢。浩浩紅塵裡，誰來叩自然。   </p>   <p>    <b>     <font color=\"#FF6600\">劍客</font>    </b>    <br />    恩酬期必報，豈是輒輕生。神劍衝霄去，誰為平不平。   </p>   <p>    <b>     <font color=\"#FF6600\">鶴</font>    </b>    <br />    警露精神異，沖天羽翼新。千年一歸日，誰識令威身。   </p>   <p>    <b>     <font color=\"#FF6600\">送致仕沈彬郎中遊茅山</font>    </b>    <br />    掛卻朝冠披鶴氅，羽人相伴恣遨遊。忽因風月思茅嶺，便挈琴樽上葉舟。    <br />    野寺宿時魂夢冷，海門吟處水雲秋。華陽洞府年光永，莫向仙鄉擬駐留。   </p>   <p>    <b>     <font color=\"#FF6600\">題廬山東寺遠大師影堂</font>    </b>    <br />    遠公遺跡在東林，往事名存動苦吟。杉檜已依靈塔老，煙霞空鎖影堂深。    <br />    入簾輕吹催香印，落石幽泉雜磬音。十八賢人消息斷，蓮池千載月沉沉。   </p>   <p>    <b>     <font color=\"#FF6600\">庭葦</font>    </b>    <br />    品格清於竹，詩家景最幽。從栽向池沼，長似在汀洲。    <br />    玩好招溪叟，棲堪待野鷗。影疏當夕照，花亂正深秋。    <br />    韻細堪清耳，根牢好繫舟。故溪高岸上，冷淡有誰遊。   </p>   <p>    <b>     <font color=\"#FF6600\">寄左偃</font>    </b>    <br />    每病風騷路，荒涼人莫遊。惟君還似我，成癖未能休。    <br />    捨寐緣孤月，忘形為九秋。垂名如不朽，那恨雪生頭。   </p>   <p>    <b>     <font color=\"#FF6600\">宿山店書懷寄東林令圖上人</font>    </b>    <br />    一宿山前店，旅情安可窮。猿聲鄉夢後，月影竹窗中。    <br />    南楚征途闊，東吳舊業空。虎溪蓮社客，應笑此飄蓬。   </p>   <p>    <b>     <font color=\"#FF6600\">途中聞子規</font>    </b>    <br />    春殘杜宇愁，越客思悠悠。雨歇孤村裡，花飛遠水頭。    <br />    微風聲漸咽，高樹血應流。因此頻回首，家山隔幾州。   </p>   <p>    <b>     <font color=\"#FF6600\">春日書懷</font>    </b>    <br />    千峰雪盡鳥聲春，日永孤吟野水濱。霄漢路岐升未得，花時空拂滿衣塵。   </p>   <p>    <b>     <font color=\"#FF6600\">所思代人</font>    </b>    <br />    巫峽雲深湘水遙，更無消息夢空勞。夢迴深夜不成寐，起立閒庭花月高。   </p>   <p>    <b>     <font color=\"#FF6600\">春晚過明氏閒居</font>    </b>    <br />    寥寥陋巷獨扃門，自樂清虛不厭貧。數局棋中消永日，一樽酒裡送殘春。    <br />    雨催綠蘚鋪三徑，風送飛花入四鄰。羨爾朗吟無外事，滄洲何必去垂綸。   </p>   <p>    <b>     <font color=\"#FF6600\">贈重安寂道者</font>    </b>    <br />    寒松肌骨鶴心情，混俗陶陶隱姓名。白髮只聞悲短景，紅塵誰解信長生。    <br />    壺中日月存心近，島外煙霞入夢清。每許相親應計分，琴餘常見話蓬瀛。   </p>   <p>    <b>     <font color=\"#FF6600\">江邊吟</font>    </b>    <br />    風暖汀洲吟興生，遠山如畫雨新晴。殘陽影裡水東注，芳草煙中人獨行。    <br />    閃閃酒帘招醉客，深深綠樹隱啼鶯。盤桓漁舍忘歸去，雲靜高空月又明。   </p>   <p>    <b>     <font color=\"#FF6600\">獻張義方常侍</font>    </b>    <br />    雄飛看是逼巖廊，逸思常聞不暫忘。公署靜眠思水石，古屏閒展看瀟湘。    <br />    老來酒病雖然減，秋杪詩魔更是狂。乘興有時招羽客，橫琴移月啟茅堂。   </p>   <p>    <b>     <font color=\"#FF6600\">贈永真杜翱少府</font>    </b>    <br />    藍袍竹簡佐琴堂，縣僻人稀覺日長。愛靜不嫌官況冷，苦吟從聽鬢毛蒼。    <br />    閒尋野寺聽秋水，寄睡僧窗到夕陽。騫翥會應霄漢去，漁竿休更戀滄浪。   </p>   <p>    <b>     <font color=\"#FF6600\">獻中書韓舍人</font>    </b>    <br />    丹墀朝退後，靜院即冥搜。盡日捲簾坐，前峰當檻秋。    <br />    烹茶留野客，展畫看滄洲。見說東林夜，尋常秉燭遊。   </p>   <p>    <b>     <font color=\"#FF6600\">獻徐舍人</font>    </b>    <br />    清名喧四海，何止並南金。奧學群英伏，多才萬乘欽。    <br />    秩參金殿峻，步歷紫微深。顧問承中旨，絲綸演帝心。    <br />    褒雄饒義路，賈馬避詞林。下直無他事，開門對遠岑。    <br />    軒窗來晚吹，池沼歇秋霖。蘚點生棋石，茶煙過竹陰。    <br />    希夷元已達，躁競豈能侵。羽客閒陪飲，詩人伴靜吟。    <br />    自慚為滯物，多幸辱虛襟。此日重遭遇，心期出陸沈。   </p>   <p>    <b>     <font color=\"#FF6600\">新秋有感</font>    </b>    <br />    門巷涼秋至，高梧一葉驚。漸添衾簟爽，頓覺夢魂清。    <br />    暗促蓮開艷，乍催蟬發聲。雨降炎氣減，竹引冷煙生。    <br />    戍客添歸思，行人怯遠程。未逢征雁下，漸聽夜砧鳴。    <br />    張翰思鱸興，班姬詠扇情。音塵兩難問，蛩砌月空明。   </p>   <p>    <b>     <font color=\"#FF6600\">秋雨</font>    </b>    <br />    竟日散如絲，吟看半掩扉。秋聲在梧葉，潤氣逼書幃。    <br />    曲澗泉承去，危簷燕帶歸。寒蛩悲旅壁，亂蘚滑漁磯。    <br />    爽欲除幽簟，涼須換熟衣。疏篷誰夢斷，荒徑獨遊稀。    <br />    偏稱江湖景，不妨鷗鷺飛。最憐為瑞處，南畝稻苗肥。   </p>   <p>    <b>     <font color=\"#FF6600\">寄廬山白大師</font>    </b>    <br />    長憶尋師處，東林寓泊時。一秋同看月，無夜不論詩。    <br />    泉美茶香異，堂深磬韻遲。鹿馴眠蘚徑，猿苦叫霜枝。    <br />    別後音塵隔，年來鬢髮衰。趨名方汲汲，未果再遊期。   </p>   <p>    <b>     <font color=\"#FF6600\">訪龍光智謙上人</font>    </b>    <br />    忽起尋師興，穿雲不覺勞。相留看山雪，盡日論風騷。    <br />    竹影搖禪榻，茶煙上毳袍。夢魂曾去否，舊國阻波濤。   </p>   <p>    <b>     <font color=\"#FF6600\">送仙客</font>    </b>    <br />    危言危行是男兒，倚伏相牽豈足悲。莫向汀洲時獨立，悠悠斜日照江蘺。   </p>   <p>    <b>     <font color=\"#FF6600\">祀風師迎神曲</font>    </b>    <br />    太皞御氣，勾芒肇功。蒼龍青旗，爰候祥風。    <br />    律以和應，神以感通。鼎俎修蠁，時惟禮崇。   </p>   <p>    <b>     <font color=\"#FF6600\">柳二首</font>    </b>    <br />    春來無樹不青青，似共東風別有情。閒憶舊居湓水畔，數枝煙雨屬啼鶯。    <br />    最愛青青水國中，莫愁門外間花紅。纖纖無力勝春色，撼起啼鶯恨晚風。   </p>   <p>    <b>     <font color=\"#FF6600\">送廬阜僧歸山陽</font>    </b>    <br />    山陽舊社終經夢，容易言歸不可留。瓶貯瀑泉離五老，錫搖江雨上孤舟。    <br />    魚行細浪分沙觜，雁逆高風下葦洲。遙想枚皋宅邊寺，不知涼月共誰遊。   </p>   <p>    <b>     <font color=\"#FF6600\">投所知</font>    </b>    <br />    孤琴塵翳劍慵磨，自顧泥蟠欲奈何。千里交親消息斷，一庭風雨夢魂多。    <br />    題橋未展相如志，叩角誰憐寧戚歌。唯賴明公憐道在，敢攜蓑笠釣煙波。   </p>   <p>    <b>     <font color=\"#FF6600\">寄左偃</font>    </b>    <br />    蕭條陋巷綠苔侵，何事君心似我心。貧戶懶開元愛靜，病身才起便思吟。    <br />    閒留好鳥庭柯密，暗養鳴蛩砌草深。況是清朝重文物，無愁當路少知音。   </p>   <p>    <b>     <font color=\"#FF6600\">遊北山洞神宮</font>    </b>    <br />    悶見塵中光景促，仙鄉來禮紫陽君。人居淡寂應難老，道在虛無不可聞。    <br />    松檜穩棲三島鶴，樓台閒鎖九霄雲。羨師向此朝星斗，一炷清香午夜焚。   </p>   <p>    <b>     <font color=\"#FF6600\">思簡寂觀舊遊寄重道者</font>    </b>    <br />    閒憶當年遊物外，羽人曾許駐仙鄉。溪頭烘藥煙霞暖，花下圍棋日月長。    <br />    偷摘蟠桃思曼倩，化成蝴蝶學蒙莊。俗緣未斷歸浮世，空望林泉意欲狂。   </p>   <p>    <b>     <font color=\"#FF6600\">雲</font>    </b>    <br />    悠悠離洞壑，冉冉上天津。捧日終為異，從龍自有因。    <br />    高行四海雨，暖拂萬山春。靜與霞相近，閒將鶴最親。    <br />    帝鄉歸莫問，楚殿夢曾頻。白向封中起，碧從詩裡新。    <br />    冷容橫釣浦，輕縷絆蟾輪。不滯濃還淡，無心捲復伸。    <br />    非煙聊擬議，干呂在逡巡。會作五般色，為祥覆紫宸。   </p>   <p>    <b>     <font color=\"#FF6600\">徐司徒池亭</font>    </b>    <br />    亭榭跨池塘，泓澄入座涼。扶疏皆竹柏，冷淡似瀟湘。    <br />    萍嫩鋪波面，苔深鎖岸傍。朝回遊不厭，僧到賞難忘。    <br />    最稱收殘雨，偏宜帶夕陽。吟堪期謝脁，醉好命嵇康。    <br />    奢侈心難及，清虛趣最長。月明垂釣興，何必憶滄浪。   </p>   <p>    <b>     <font color=\"#FF6600\">賦得江邊草</font>    </b>    <br />    岸春芳草合，幾處思纏綿。向暮江蘺雨，初晴杜若煙。    <br />    靜宜幽鷺立，遠稱碧波連。送別王孫處，萋萋南浦邊。   </p>   <p>    <b>     <font color=\"#FF6600\">江行夜泊</font>    </b>    <br />    扁舟倦行役，寂寂宿江干。半夜風雷過，一天星斗寒。    <br />    潮平沙觜沒，霜苦雁聲殘。漁父何疏逸，扣舷歌未闌。   </p>   <p>    <b>     <font color=\"#FF6600\">訪山叟留題</font>    </b>    <br />    策杖尋幽客，相攜入竹扃。野雲生晚砌，病鶴立秋庭。    <br />    茶美睡心爽，琴清塵慮醒。輪蹄應少到，門巷草青青。   </p>   <p>    <b>     <font color=\"#FF6600\">江行晚泊寄湓城知友</font>    </b>    <br />    孤舟相憶久，何處倍關情。野渡帆初落，秋風蟬一聲。    <br />    江浮殘照闊，雲散亂山橫。漸去湓城遠，那堪新月生。   </p>   <p>    <b>     <font color=\"#FF6600\">秋夕書懷</font>    </b>    <br />    功名未立誠非晚，骨肉分飛又入秋。枕上不堪殘夢斷，壁蛩窗月夜悠悠。   </p>   <p>    <b>     <font color=\"#FF6600\">感興</font>    </b>    <br />    漁休渭水興週日，龍起南陽相蜀時。不遇文王與先主，經天才業擬何為。   </p>   <p>    <b>     <font color=\"#FF6600\">舟中望九華山</font>    </b>    <br />    排空蒼翠異，輟桌看崔嵬。一面雨初歇，九峰雲正開。    <br />    當時思水石，便欲上樓台。隱去心難遂，吟餘首懶回。    <br />    僧休傳紫閣，屏歇寫天台。中有忘機者，逍遙不可陪。   </p>   <p>    <b>     <font color=\"#FF6600\">漁父</font>    </b>    <br />    煙冷暮江濱，高歌散誕身。移舟過蓼岸，待月正絲綸。    <br />    亦與樵翁約，同遊酒市春。白頭雲水上，不識獨醒人。   </p>   <p>    <b>     <font color=\"#FF6600\">贈上都紫極宮劉日新先生</font>    </b>    <br />    道德吾君重，含貞本去華。因知煉神骨，何必在煙霞。    <br />    棋散庭花落，詩成海月斜。瀛洲舊仙侶，應許寄丹砂。   </p>   <p>    <b>     <font color=\"#FF6600\">勉同志</font>    </b>    <br />    讀書與磨劍，旦夕但忘疲。儻若功名立，那愁變化遲。    <br />    塵從侵硯席，苔任滿庭墀。明代搜揚切，升沈莫問龜。   </p>   <p>    <b>     <font color=\"#FF6600\">寄劉鈞秀才</font>    </b>    <br />    掩戶當春晝，知君志在詩。閒花半落處，幽客未來時。    <br />    野鳥穿莎徑，江雲過竹籬。會須明月夜，與子水邊期。   </p>   <p>    <b>     <font color=\"#FF6600\">離亭前思有寄</font>    </b>    <br />    酒醒江亭客，纏綿恨別離。笙歌筵散後，風月夜長時。    <br />    耿耿看燈暗，悠悠結夢遲。若無騷雅分，何計達相思。   </p>   <p>    <b>     <font color=\"#FF6600\">贈上都先業大師</font>    </b>    <br />    懶向人前著紫衣，虛堂閒倚一條藜。雖承雨露居龍闕，終憶煙霞夢虎溪。    <br />    睡起曉窗風淅淅，病來深院草萋萋。有時乘興尋師去，煮茗同吟到日西。   </p>   <p>    <b>     <font color=\"#FF6600\">思九江舊居三首</font>    </b>    <br />    結茅曾在碧江隈，多病貧身養拙來。雨歇汀洲垂釣去，月當門巷訪僧回。    <br />    靜臨窗下開琴匣，悶向床頭潑酒醅。遊宦等閒千里隔，空餘魂夢到漁台。   </p>   <p>門前煙水似瀟湘，放曠優遊興味長。虛閣靜眠聽遠浪，扁舟閒上泛殘陽。    <br />    鶴翹碧蘚庭除冷，竹引清風枕簟涼。犬吠疏籬明月上，鄰翁攜酒到茅堂。   </p>   <p>無機終日狎沙鷗，得意高吟景且幽。檻底江流偏稱月，簷前山朵最宜秋。    <br />    遙村處處吹橫笛，曲岸家家繫小舟。別後再遊心未遂，設屏惟畫白蘋洲。   </p>   <p>    <b>     <font color=\"#FF6600\">贈東林白大師</font>    </b>    <br />    虎溪久駐靈蹤，禪外詩魔尚濃。卷宿吟銷永日，移床坐對千峰。    <br />    蒼苔冷鎖幽徑，微風閒坐古松。自說年來老病，出門漸覺疏慵。   </p>   <p>    <b>     <font color=\"#FF6600\">春曉</font>    </b>    <br />    殘燭猶存月尚明，幾家幃幌夢魂驚。星河漸沒行人動，歷歷林梢百舌聲。   </p>   <p>    <b>     <font color=\"#FF6600\">聽鄭羽人彈琴</font>    </b>    <br />    仙鄉景已清，仙子啟琴聲。秋月空山寂，淳風一夜生。    <br />    莎間蟲罷響，松頂鶴初驚。因感浮華世，誰憐太古情。   </p>   <p>    <b>     <font color=\"#FF6600\">秋夕書事寄友人</font>    </b>    <br />    信斷關河遠，相思秋夜深。砌蛩聲咽咽，簷月影沉沉。    <br />    未遂青雲志，那堪素髮侵。吟餘成不寐，徹曙四鄰砧。   </p>   <p>    <b>     <font color=\"#FF6600\">秋日途中</font>    </b>    <br />    竹林已蕭索，客思正如讎。舊業吳江外，新蟬楚驛頭。    <br />    遙天疏雨過，列岫亂雲收。今夕誰家宿，孤吟月色秋。   </p>   <p>    <b>     <font color=\"#FF6600\">秋夜吟寄左偃</font>    </b>    <br />    與君詩興素來狂，況入清秋夜景長。溪閣共誰看好月，莎階應獨聽寒螿。    <br />    卷中新句誠堪喜，身外浮名不足忙。會約垂名繼前哲，任他玄髮盡如霜。   </p>   <p>    <b>     <font color=\"#FF6600\">竹</font>    </b>    <br />    森森移得自山莊，植向空庭野興長。便有好風來枕簟，更無閒夢到瀟湘。    <br />    蔭來砌蘚經疏雨，引下溪禽帶夕陽。閒約羽人同賞處，安排棋局就清涼。   </p>   <p>    <b>     <font color=\"#FF6600\">懷廬岳舊遊寄劉鈞因感鑒上人</font>    </b>    <br />    昔年廬岳閒遊日，乘興因尋物外僧。寄宿愛聽松葉雨，論詩惟對竹窗燈。    <br />    各拘片祿尋分別，高謝浮名竟未能。一念支公安可見，影堂何處暮雲凝。   </p>   <p>    <b>     <font color=\"#FF6600\">依韻酬智謙上人見寄</font>    </b>    <br />    性拙才非逸，同心友亦稀。風昏秋病眼，霜濕夜吟衣。    <br />    鶯谷期猶負，蘭陔養不違。吾師惠佳句，勝得楚金歸。   </p>   <p>    <b>     <font color=\"#FF6600\">落花</font>    </b>    <br />    年年三月暮，無計惜殘紅。酷恨西園雨，生憎南陌風。    <br />    片隨流水遠，色逐斷霞空。悵望叢林下，悠悠飲興窮。   </p>   <p>    <b>     <font color=\"#FF6600\">題柳</font>    </b>    <br />    折向離亭畔，春光滿手生。群花豈無艷，柔質自多情。    <br />    夾岸籠溪月，兼風撼野鶯。隋堤三月暮，飛絮想縱橫。   </p>   <p>    <b>     <font color=\"#FF6600\">贈謙明上人</font>    </b>    <br />    雖寄上都眠竹寺，逸情終憶白雲端。閒登鐘阜林泉晚，夢去沃洲風雨寒。    <br />    新試茶經煎有興，舊嬰詩病捨終難。常聞秋夕多無寐，月在高台獨憑欄。   </p>   <p>    <b>     <font color=\"#FF6600\">書蔡隱士壁</font>    </b>    <br />    病後霜髭出，衡門寂寞中。蠹侵書帙損，塵覆酒樽空。    <br />    池暗菰蒲雨，逕香蘭蕙風。幽閒已得趣，不見卜窮通。   </p>   <p>    <b>     <font color=\"#FF6600\">贈鍾尊師遊茅山</font>    </b>    <br />    筇杖擔琴背俗塵，路尋茅嶺有誰群。仙翁物外應相遇，靈藥壺中必許分。    <br />    香入肌膚花洞酒，冷侵魂夢石床雲。伊予亦有朝修志，異日遨遊願見君。   </p>   <p>    <b>     <font color=\"#FF6600\">訪徐長史留題水閣</font>    </b>    <br />    君家池閣靜，一到且淹留。坐聽蒹葭雨，如看島嶼秋。    <br />    杯盤深有興，吟笑迥忘憂。更愛幽奇處，雙雙下野鷗。   </p>   <p>    <b>     <font color=\"#FF6600\">夕陽</font>    </b>    <br />    影未沈山水面紅，遙天雨過促征鴻。魂銷舉子不回首，閒照槐花驛路中。   </p>   <p>    <b>     <font color=\"#FF6600\">鸂鶒</font>    </b>    <br />    流品是鴛鴦，翻飛雲水鄉。風高離極浦，煙暝下方塘。    <br />    比鷺行藏別，穿荷羽翼香。雙雙浴輕浪，誰見在瀟湘。   </p>   <p>    <b>     <font color=\"#FF6600\">所思</font>    </b>    <br />    離思春來切，誰能慰寂寥。花飛寒食過，雲重楚山遙。    <br />    耿耿夢徒往，悠悠鬢易凋。那堪對明月，獨立水邊橋。   </p>   <p>    <b>     <font color=\"#FF6600\">春閨辭二首</font>    </b>    <br />    捲簾遲日暖，睡起思沉沉。遼海音塵遠，春風旅館深。    <br />    疏篁留鳥語，曲砌轉花陰。寄語長征客，流年不易禁。   </p>   <p>不得遼陽信，春心何以安。鳥啼窗樹曉，夢斷碧煙殘。    <br />    綠鑒開還懶，紅顏駐且難。相思誰可訴，時取舊書看。   </p>   <p>    <b>     <font color=\"#FF6600\">臘中作</font>    </b>    <br />    冬至雖雲遠，渾疑朔漠中。勁風吹大野，密雪翳高空。    <br />    泉凍如頑石，人藏類蟄蟲。豪家應不覺，獸炭滿爐紅。   </p>   <p>    <b>     <font color=\"#FF6600\">海城秋日書懷寄朐山孫明府</font>    </b>    <br />    槐柳蟬聲起渡頭，海城孤客思悠悠。青雲展志知何日，皓月牽吟又入秋。    <br />    鑒裡漸生潘岳鬢，風前猶著卜商裘。鳴琴良宰揮毫士，應笑蹉跎身未酬。   </p>   <p>    <b>     <font color=\"#FF6600\">題柴司徒亭假山</font>    </b>    <br />    疊石峨峨象翠微，遠山魂夢便應稀。從教蘚長添峰色，好引泉來作瀑飛。    <br />    螢影夜攢疑燒起，茶煙朝出認雲歸。知君創得茲幽致，公退吟看到落暉。   </p>   <p>    <b>     <font color=\"#FF6600\">都下寒食夜作</font>    </b>    <br />    香塵未歇暝煙收，城滿笙歌事勝遊。自是離人睡長早，千家簾捲月當樓。   </p>   <p>    <b>     <font color=\"#FF6600\">客中春思</font>    </b>    <br />    又聽黃鳥綿蠻，目斷家鄉未還。春水引將客夢，悠悠繞遍關山。   </p>   <p>    <b>     <font color=\"#FF6600\">所思</font>    </b>    <br />    門掩殘花寂寂，簾垂斜月悠悠。縱有一庭萱草，何曾與我忘憂。   </p>   <p>    <b>     <font color=\"#FF6600\">江館秋思因成自勉</font>    </b>    <br />    江邊候館幽，汀鳥暝煙收。客思雖悲月，詩魔又愛秋。    <br />    聲名都是幻，窮達未能憂。散逸憐漁父，波中漾小舟。   </p>   <p>    <b>     <font color=\"#FF6600\">贈朐山楊宰</font>    </b>    <br />    訟閒徵賦畢，吏散捲簾時。聽雨入秋竹，留僧覆舊棋。    <br />    得詩書落葉，煮茗汲寒池。化俗功成後，煙霄會有期。   </p>   <p>    <b>     <font color=\"#FF6600\">廬山</font>    </b>    <br />    控壓潯陽景，崔嵬古及今。勢雄超地表，翠盛接天心。    <br />    湓浦春煙列，星灣晚景沈。圖經宜細覽，題詠卒難任。    <br />    靖節門遙對，庾公樓俯臨。參差含積雪，隱映見歸禽。    <br />    峭拔推雙劍，清虛數二林。白蓮池宛在，翠輦事難尋。    <br />    天近星河冷，龍歸洞穴深。谷春攢錦繡，石潤疊瓊琳。    <br />    玄鶴傳仙拜，青猿伴客吟。泉通九江遠，雲出幾州陰。    <br />    冬有靈湯溢，夏無炎暑侵。他年如遂隱，五老是知音。   </p>   <p>    <b>     <font color=\"#FF6600\">送孫霽書記赴壽陽辟命</font>    </b>    <br />    辟命羨君赴，其如愴別情。酒闌汀樹晚，帆展野風生。    <br />    淮靜寒煙斂，村遙夜火明。醉沈朐嶺夢，吟達壽春城。    <br />    舊友搖鞭接，元戎掃榻迎。雪晴蓮幕啟，雲散桂山橫。    <br />    王粲從軍畫，陳琳草檄名。知君提健筆，重振此嘉聲。   </p>   <p>    <b>     <font color=\"#FF6600\">聽蟬寄朐山孫明府</font>    </b>    <br />    忽聽新蟬發，客情其奈何。西風起槐柳，故國阻煙波。    <br />    壟笛悲猶少，巴猿恨未多。不知陶靖節，還動此心麼。   </p>   <p>    <b>     <font color=\"#FF6600\">秋江夜泊寄劉鈞正字</font>    </b>    <br />    閒憶詩人思倍勞，維舟清夜泥風騷。魚龍不動澄江遠，雲霧皆收皎月高。    <br />    潮滿釣舟迷浦嶼，霜繁野樹叫猿猱。此時吟苦君知否，雙鬢從他有二毛。   </p>   <p>    <b>     <font color=\"#FF6600\">贈朐山孫明府</font>    </b>    <br />    縣庭無事似山齋，滿砌青青旋長苔。閒撫素琴曹吏散，自烹新茗海僧來。    <br />    買將病鶴勞心養，移得閒花用意栽。幾度訪君留我醉，甕香皆值酒新開。   </p>   <p>    <b>     <font color=\"#FF6600\">贈海上書記張濟員外</font>    </b>    <br />    鵬霄休歎志難伸，貧病雖縈道且存。阮瑀不能專筆硯，嵇康唯要樂琴樽。    <br />    春風滿院空欹枕，芳草侵階獨閉門。劍有塵埃書有蠹，昔年心事共誰論。   </p>   <p>    <b>     <font color=\"#FF6600\">對竹</font>    </b>    <br />    懶穿幽徑沖鳴鳥，忍踏清陰損翠苔。不似閉門欹枕聽，秋聲如雨入軒來。   </p>   <p>    <b>     <font color=\"#FF6600\">送朐山孫明府赴壽陽幕府辟命</font>    </b>    <br />    堪羨元戎虛右席，便承綸綍起金台。菊叢憔悴陶潛去，蓮幕光輝阮瑀來。    <br />    好向樽罍陳妙畫，定應書檄播雄才。預愁別後相思處，月入閒窗遠夢迴。   </p>   <p>    <b>     <font color=\"#FF6600\">經廢宅</font>    </b>    <br />    一夢奢華去不還，斷牆花發豈堪看。玉纖素綆知何處，金井梧枯碧甃寒。   </p>   <p>    <b>     <font color=\"#FF6600\">溪邊吟</font>    </b>    <br />    鸂鶒雙飛下碧流，蓼花蘋穗正含秋。茜裙二八採蓮去，笑沖微雨上蘭舟。   </p>   <p>    <b>     <font color=\"#FF6600\">得故人消息</font>    </b>    <br />    多難分離久，相思每淚垂。夢歸殘月曉，信到落花時。    <br />    未必乖良會，何當有後期。那堪樓上望，煙水接天涯。   </p>   <p>    <b>     <font color=\"#FF6600\">芳草</font>    </b>    <br />    二月正綿綿，離情被爾牽。四郊初過雨，萬里正鋪煙。    <br />    眷戀殘花惹，留連醉客眠。飄香是杜若，最憶楚江邊。   </p>   <p>    <b>     <font color=\"#FF6600\">江南春</font>    </b>    <br />    千家事勝遊，景物可忘憂。水國樓台晚，春郊煙雨收。    <br />    鷓鴣啼竹樹，杜若媚汀洲。永巷歌聲遠，王孫會莫愁。   </p>   <p>    <b>     <font color=\"#FF6600\">悼亡</font>    </b>    <br />    巷深芳草細，門靜綠楊低。室邇人何處，花殘月又西。    <br />    武陵期已負，巫峽夢終迷。獨立銷魂久，雙雙好鳥啼。   </p>   <p>    <b>     <font color=\"#FF6600\">春晏寄從弟德潤</font>    </b>    <br />    相思禁煙近，樓上動吟魂。水國春寒在，人家暮雨昏。    <br />    朱橋通竹樹，香徑匝蘭蓀。安得吾宗會，高歌醉一樽。   </p>   <p>    <b>     <font color=\"#FF6600\">贈致仕沈彬郎中</font>    </b>    <br />    自言婚嫁畢，塵事不關心。老去詩魔在，春來酒病深。    <br />    山翁期採藥，海月伴鳴琴。多謝維舟處，相留接靜吟。   </p>   <p>    <b>     <font color=\"#FF6600\">憶溪居</font>    </b>    <br />    竹軒臨水靜無塵，別後鳧鷖入夢頻。杜若菰蒲煙雨歇，一溪春色屬何人。   </p>   <p>    <b>     <font color=\"#FF6600\">登下蔡縣樓</font>    </b>    <br />    長涯煙水又含秋，吏散時時獨上樓。信斷蘭台鄉國遠，依稀王粲在荊州。   </p>   <p>    <b>     <font color=\"#FF6600\">下蔡春偶作</font>    </b>    <br />    旅館飄飄類斷蓬，悠悠心緒有誰同。一宵風雨花飛後，萬里鄉關夢自通。    <br />    多難不堪容鬢改，沃愁惟怕酒杯空。採蘭扇枕何時遂，洗慮焚香叩上穹。   </p>   <p>    <b>     <font color=\"#FF6600\">再遊洞神宮懷邵羽人有感</font>    </b>    <br />    重向煙蘿省舊遊，因尋遺跡想浮丘。峰頭鶴去三清遠，壇畔月明千古秋。    <br />    泉落小池清復咽，雲從高嶠起還收。自慚未得沖虛術，白髮無情漸滿頭。   </p>   <p>    <b>     <font color=\"#FF6600\">秋雨二首</font>    </b>    <br />    飄灑當窮巷，苔深落葉鋪。送寒來客館，滴夢在庭梧。    <br />    逼砌蛩聲斷，侵窗竹影孤。遙思漁叟興，蓑笠在江湖。   </p>   <p>竟日聲蕭颯，兼風不暫闌。竹窗秋睡美，荻浦夜漁寒。    <br />    地僻苔生易，林疏鳥宿難。誰知苦吟者，坐聽一燈殘。   </p>   <p>    <b>     <font color=\"#FF6600\">經古觀有感</font>    </b>    <br />    古觀寥寥枕碧溪，偶思前事立殘暉。漆園化蝶名空在，柱史猶龍去不歸。    <br />    丹井泉枯苔鎖合，醮壇松折鶴來稀。回頭因歎浮生事，夢裡光陰疾若飛。   </p>   <p>    <b>     <font color=\"#FF6600\">吉水春暮訪蔡文慶處士留題</font>    </b>    <br />    無事無憂鬢任蒼，濁醪閒酌送韶光。溟濛雨過池塘暖，狼藉花飛硯席香。    <br />    好古未嘗疏典冊，懸圖時要看瀟湘。戀君清話難留處，歸路迢迢又夕陽。   </p>   <p>    <b>     <font color=\"#FF6600\">烈祖孝高輓歌二首</font>    </b>    <br />    誰解叩干關，音容去不還。位方尊北極，壽忽殞南山。    <br />    鳳輦應難問，龍髯不可攀。千秋遺恨處，雲物鎖橋山。   </p>   <p>仙馭歸何處，蒼蒼問且難。華夷喧道德，陵壟葬衣冠。    <br />    御水穿城咽，宮花泣露寒。九疑消息斷，空望白雲端。   </p>   <p>    <b>     <font color=\"#FF6600\">贈海上觀音院文依上人</font>    </b>    <br />    煙霞海邊寺，高臥出門慵。白日少來客，清風生古松。    <br />    虛窗從燕入，壞屐任苔封。幾度陪師話，相留到暮鐘。   </p>   <p>    <b>     <font color=\"#FF6600\">秋夕病中作</font>    </b>    <br />    臥病當秋夕，悠悠枕上情。不堪拋月色，無計避蟲聲。    <br />    煎藥惟憂澀，停燈又怕明。曉臨清鑒裡，應有白髭生。   </p>   <p>    <b>     <font color=\"#FF6600\">寄黃鶚秀才</font>    </b>    <br />    長憶狂遊日，惜春心恰同。預愁花片落，不遣酒壺空。    <br />    草軟眠難捨，鶯嬌聽莫窮。如今千里隔，搔首對秋風。   </p>   <p>    <b>     <font color=\"#FF6600\">春日書懷寄朐山孫明府</font>    </b>    <br />    一作邊城客，閒門兩度春。鶯花深院雨，書劍滿床塵。    <br />    紫閣期終負，青雲道未伸。猶憐陶靖節，詩酒每相親。   </p>   <p>    <b>     <font color=\"#FF6600\">柴司徒宅牡丹</font>    </b>    <br />    暮春欄檻有佳期，公子開顏乍拆時。翠幄密籠鶯未識，好香難掩蝶先知。    <br />    願陪妓女爭調樂，欲賞賓朋預課詩。只恐卻隨雲雨去，隔年還是動相思。   </p>   <p>    <b>     <font color=\"#FF6600\">贈王道者</font>    </b>    <br />    混俗從教鬢似銀，世人無分得相親。槎流海上波濤闊，酒滿壺中天地春。    <br />    功就不看丹灶火，性閒時拂玉琴塵。仙家變化誰能測，只恐洪崖是此身。   </p>   <p>    <b>     <font color=\"#FF6600\">春閨辭二首</font>    </b>    <br />    塵昏菱鑒懶修容，雙臉桃花落盡紅。玉塞夢歸殘燭在，曉鶯窗外囀梧桐。   </p>   <p>邊無音信暗消魂，茜袖香裙積淚痕。海燕歸來門半掩，悠悠花落又黃昏。</p>   <p>    <b>     <font color=\"#FF6600\">暮春懷故人</font>    </b>    <br />    池館寂寥三月盡，落花重疊蓋莓苔。惜春眷戀不忍掃，感物心情無計開。    <br />    夢斷美人沈信息，目穿長路倚樓台。琅玕繡段安可得，流水浮雲共不回。   </p>   <p>    <b>     <font color=\"#FF6600\">秋日登潤州城樓</font>    </b>    <br />    虛樓一望極封疆，積雨晴來野景長。水接海門鋪遠色，稻連京口發秋香。    <br />    鳴蟬歷歷空相續，歸鳥翩翩自著行。吟罷倚欄深有思，清風留我到斜陽。   </p>   <p>    <b>     <font color=\"#FF6600\">晚春客次偶吟</font>    </b>    <br />    暫駐征輪野店間，悠悠時節又春殘。落花風急宿酲解，芳草雨昏春夢寒。    <br />    慚逐利名頭易白，欲眠雲水志猶難。卻憐村寺僧相引，閒上虛樓共倚欄。   </p>   <p>    <b>     <font color=\"#FF6600\">對雨寄朐山林番明府</font>    </b>    <br />    竟日如絲不暫停，莎階閒聽滴秋聲。斜飄虛閣琴書潤，冷逼幽窗夢寐清。    <br />    開戶只添搜句味，看山還阻上樓情。遙知公退琴堂靜，坐對蕭騷飲興生。   </p>   <p>    <b>     <font color=\"#FF6600\">落花</font>    </b>    <br />    殘紅引動詩魔，懷古牽情奈何。半落銅台月曉，亂飄金谷風多。    <br />    悠悠旋逐流水，片片輕粘短莎。誰見長門深鎖，黃昏細雨相和。   </p>   <p>    <b>     <font color=\"#FF6600\">燕</font>    </b>    <br />    豪家五色泥香，銜得營巢太忙。喧覺佳人晝夢，雙雙猶在雕樑。   </p>   <p>    <b>     <font color=\"#FF6600\">鶯</font>    </b>    <br />    羽毛特異諸禽，出谷堪聽好音。薄暮欲棲何處，雨昏楊柳深深。   </p>   <p>    <b>     <font color=\"#FF6600\">宿山中寺</font>    </b>    <br />    寄宿深山寺，惟逢老病僧。風吹幾世樹，雲暗暮秋燈。    <br />    瞑目忘塵慮，談空入上乘。明晨返名路，何計戀南能。   </p>   <p>    <b>     <font color=\"#FF6600\">海上載筆依韻酬左偃見寄</font>    </b>    <br />    都城分別後，海嶠夢魂迷。吟興疏煙月，邊情起鼓鼙。    <br />    戍旗風颭小，營柳霧籠低。草檄無餘刃，難將阮瑀齊。   </p>   <p>    <b>     <font color=\"#FF6600\">春晚招魯從事</font>    </b>    <br />    袞袞利名役，常嗟聚會稀。有心遊好景，無術駐殘暉。    <br />    南陌草爭茂，西園花亂飛。期君舉杯酒，不醉莫言歸。   </p>   <p>    <b>     <font color=\"#FF6600\">和易秀才春日見寄</font>    </b>    <br />    每恨多流落，吾徒不易親。相逢千里客，共醉百花春。    <br />    小檻山當面，閒階柳拂塵。何時卜西上，明月桂枝新。   </p>   <p>    <b>     <font color=\"#FF6600\">送黃秀才</font>    </b>    <br />    雨餘飛絮亂，相別思難任。酒罷河橋晚，帆開煙水深。    <br />    蟾宮須展志，漁艇莫牽心。岐路從茲遠，雙魚信勿沈。   </p>   <p>    <b>     <font color=\"#FF6600\">庭竹</font>    </b>    <br />    偶自山僧院，移歸傍砌栽。好風終日起，幽鳥有時來。    <br />    篩月牽詩興，籠煙伴酒杯。南窗睡輕起，蕭颯雨聲回。   </p>   <p>    <b>     <font color=\"#FF6600\">送戴秀才</font>    </b>    <br />    已是殊鄉客，送君重慘然。河橋乍分首，槐柳正鳴蟬。    <br />    短桌離幽浦，孤帆觸遠煙。清朝重文物，變化莫遷延。   </p>   <p>    <b>     <font color=\"#FF6600\">病中作</font>    </b>    <br />    閒齋病初起，心緒復悠悠。開篋群書蠹，聽蟬滿樹秋。    <br />    詩魔還漸動，藥債未能酬。為憶前山色，扶持上小樓。   </p>   <p>    <b>     <font color=\"#FF6600\">離家</font>    </b>    <br />    送別人歸春日斜，獨鞭羸馬指天涯。月生江上鄉心動，投宿匆忙近酒家。   </p>   <p>    <b>     <font color=\"#FF6600\">村行</font>    </b>    <br />    極目青青壟麥齊，野塘波闊下鳧鷖。陽烏景暖林桑密，獨立閒聽戴勝啼。   </p>   <p>    <b>     <font color=\"#FF6600\">獻喬侍郎</font>    </b>    <br />    位望誰能並，當年志已伸。人間傳鳳藻，天上演龍綸。    <br />    賈馬才無敵，褒雄譽益臻。除奸深繫念，致主迥忘身。    <br />    諫疏縱橫上，危言果敢陳。忠貞雖貫世，消長豈由人。    <br />    慷慨辭朝闕，迢遙涉路塵。千山明夕照，孤桌渡長津。    <br />    杜宇聲方切，江蘺色正新。捲舒唯合道，喜慍不勞神。    <br />    禪客陪清論，漁翁作近鄰。靜吟窮野景，狂醉養天真。    <br />    格論思名士，輿情渴直臣。九霄恩復降，比戶意皆忻。    <br />    卻入鴛鸞序，終身顧問頻。漏殘丹禁曉，日暖玉墀春。    <br />    鑒物心如水，憂時鬢若銀。惟期康庶事，永要敘彝倫。    <br />    貴賤知無間，孤寒必許親。幾多沉滯者，拭目望陶鈞。   </p>   <p>    <b>     <font color=\"#FF6600\">獻中書張舍人</font>    </b>    <br />    仙桂從攀後，人間播大名。飛騰諧素志，霄漢是前程。    <br />    持憲威聲振，司言品秩清。簾開春酒醒，月上草麻成。    <br />    丹陛凌晨對，青雲逐步生。照人裴玉瑩，鑒物憲陂明。    <br />    下直無他事，閒遊恣逸情。林僧開戶接，溪叟掃苔迎。    <br />    煮茗山房冷，垂綸野艇輕。神清宜放曠，詩苦益縱橫。    <br />    餘刃時皆仰，嘉謀眾佇行。四方觀啟沃，畢竟念孤平。   </p>   <p>    <b>     <font color=\"#FF6600\">海上和郎戩員外赴倅職</font>    </b>    <br />    宋玉逢秋何起悲，新恩委寄好開眉。班升鴛鷺頻經歲，任佐龔黃必暫時。    <br />    乍對煙霞吟海嶠，應思蘋蓼夢江湄。一朝鳳詔重徵入，鵬化那教尺鷃知。   </p>   <p>    <b>     <font color=\"#FF6600\">又送赴關</font>    </b>    <br />    心似白雲歸帝鄉，暫停良畫別龔黃。煙波乍曉浮蘭桌，魂夢先飛近御香。    <br />    一路伴吟汀草綠，幾程清思水風涼。想應敷對忠言後，不放鄉雲離太陽。   </p>   <p>    <b>     <font color=\"#FF6600\">書郭判官幽齋壁</font>    </b>    <br />    不妨公退尚清虛，創得幽齋興有餘。要引好風清戶牖，旋栽新竹滿庭除。    <br />    傾壺待客花開後，煮茗留僧月上初。更有野情堪愛處，石床苔蘚似匡廬。   </p>   <p>    <b>     <font color=\"#FF6600\">石棋局獻時宰</font>    </b>    <br />    得從岳叟誠堪重，卻獻皋夔事更宜。公退啟枰書院靜，日斜收子竹陰移。    <br />    適情豈待樵柯爛，罷局還應屐齒隳。預想幽窗風雨夜，一燈閒照覆圖時。   </p>   <p>    <b>     <font color=\"#FF6600\">海城秋夕寄懷舍弟</font>    </b>    <br />    鳥棲庭樹夜悠悠，枕上誰知淚暗流。千里夢魂迷舊業，一城砧杵搗殘秋。    <br />    窗間寂寂燈猶在，簾外蕭蕭雨未休。早晚萊衣同著去，免悲流落在邊州。   </p>   <p>    <b>     <font color=\"#FF6600\">和夏侯秀才春日見寄</font>    </b>    <br />    綿蠻黃鳥不堪聽，觸目離愁怕酒醒。雲散碧山當晚檻，雨催青蘚匝春庭。    <br />    尋芳懶向桃花塢，垂釣空思杜若汀。晝夢不成吟有興，揮毫書在枕邊屏。   </p>   <p>    <b>     <font color=\"#FF6600\">送夏侯秀才</font>    </b>    <br />    江村搖落暮蟬鳴，執手臨岐動別情。古岸相看殘照在，片帆難駐好風生。    <br />    牽吟一路逢山色，醒睡長汀對月明。況是清朝至公在，預知喬木定遷鶯。   </p>   <p>    <b>     <font color=\"#FF6600\">江南重會友人感舊二首</font>    </b>    <br />    江南重會面，聊話十年心。共立黃花畔，空驚素髮侵。    <br />    斜陽浮遠水，歸鳥下疏林。牽動詩魔處，涼風村落砧。   </p>   <p>長江落照天，物景似當年。憶昔攜村酒，相將上釣船。    <br />    狂歌紅蓼岸，驚起白鷗眠。今日趨名急，臨風一黯然。   </p>   <p>    <b>     <font color=\"#FF6600\">己未歲冬捧宣頭離下蔡</font>    </b>    <br />    詔下如春煦，巢南志不違。空將感恩淚，滴盡冒寒衣。    <br />    覆載元容善，形骸果得歸。無心慚季路，負米覲親闈。   </p>   <p>    <b>     <font color=\"#FF6600\">哭舍弟二首</font>    </b>    <br />    鴻雁離群後，成行憶日存。誰知歸故里，只得奠吟魂。    <br />    蟲蠹書盈篋，人稀草擁門。從茲長慟後，獨自奉晨昏。   </p>   <p>浮生多夭枉，惟爾最堪悲。同氣未歸日，慈親臨老時。    <br />    舊詩傳海嶠，新塚枕江湄。遺稚嗚嗚處，黃昏繞穗帷。   </p>   <p>    <b>     <font color=\"#FF6600\">書情寄詩友</font>    </b>    <br />    默默誰知我，裴回野水邊。詩情長若舊，吾事更無先。    <br />    芳草人稀地，殘陽雁過天。靜思吟友外，此意復誰憐。   </p>   <p>    <b>     <font color=\"#FF6600\">讀蜀志</font>    </b>    <br />    鼎分天地日，先主力元微。魚水從相得，山河遂有歸。    <br />    任賢無間忌，報國盡神機。草昧爭雄者，君臣似此稀。   </p>   <p>    <b>     <font color=\"#FF6600\">獻張拾遺</font>    </b>    <br />    官資清貴近丹墀，性格孤高世所稀。金殿日開親鳳扆，古屏時展看漁磯。    <br />    酒醒虛閣秋簾捲，吟對疏篁夕鳥歸。獻替頻陳忠譽播，鵬霄萬里展雄飛。   </p>   <p>    <b>     <font color=\"#FF6600\">獻中書湯舍人</font>    </b>    <br />    慶雲呈瑞為明時，演暢絲綸在紫微。鑾殿對時親舜日，鯉庭過處著萊衣。    <br />    閒尋竹寺聽啼鳥，吟倚江樓戀落暉。隔座銀屏看是設，一門清貴古今稀。   </p>   <p>    <b>     <font color=\"#FF6600\">海上太守新創東亭</font>    </b>    <br />    使君心智杳難同，選勝開亭景莫窮。高敞軒窗迎海月，預栽花木待春風。    <br />    靜披典籍堪師古，醉擁笙歌不礙公。滿徑苔紋疏雨後，入簷山色夕陽中。    <br />    偏宜下榻延徐孺，最稱登門禮孔融。事簡豈妨頻賞玩，況當為政有餘功。   </p>   <p>    <b>     <font color=\"#FF6600\">宮詞二首</font>    </b>    <br />    門鎖簾垂月影斜，翠華咫尺隔天涯。香鋪羅幌不成夢，背壁銀缸落盡花。   </p>   <p>金波寒透水精簾，燒盡沈檀手自添。風遞笙歌門已掩，翠華何處夜厭厭。</p>   <p>    <b>     <font color=\"#FF6600\">採蓮女</font>    </b>    <br />    晚涼含笑上蘭舟，波底紅妝影欲浮。陌上少年休植足，荷香深處不回頭。   </p>   <p>    <b>     <font color=\"#FF6600\">鍾陵春思</font>    </b>    <br />    沉沉樓影月當午，冉冉風香花正開。芳草迢迢滿南陌，王孫何處不歸來。   </p>   <p>    <b>     <font color=\"#FF6600\">贈夏秀才</font>    </b>    <br />    軒車紫陌競尋春，獨掩衡門病起身。步月怕傷三徑蘚，取琴因拂一床塵。    <br />    明時儻有丹枝分，青鑒從他素髮新。況是青雲知己在，原思生計莫憂貧。   </p>   <p>    <b>     <font color=\"#FF6600\">夏日書依上人壁</font>    </b>    <br />    門外塵飛暑氣濃，院中蕭索似山中。最憐煮茗相留處，疏竹當軒一榻風。   </p>   <p>    <b>     <font color=\"#FF6600\">下蔡春暮旅懷</font>    </b>    <br />    柳過春霖絮亂飛，旅中懷抱獨淒淒。月生淮上雲初散，家在江南夢去迷。    <br />    髮白每慚清鑒啟，心孤長怯子規啼。拜恩為養慈親急，願向明朝捧紫泥。   </p>   <p>    <b>     <font color=\"#FF6600\">捧宣頭許歸侍養</font>    </b>    <br />    泥書捧處聖恩新，許覲庭闈養二親。螻蟻至微寧足數，未知何處答穹旻。   </p>   <p>    <b>     <font color=\"#FF6600\">途中作（逢舊識，聞老親所患，不至加甚）</font>    </b>    <br />    煙波涉歷指家林，欲到家林懼卻深。得信慈親痾瘵減，當時寬勉采蘭心。   </p>   <p>    <b>     <font color=\"#FF6600\">都下再會友人</font>    </b>    <br />    誰言多難後，重會喜淹留。欲話關河夢，先驚鬢髮秋。    <br />    浮雲空冉冉，遠水自悠悠。多謝開青眼，攜壺共上樓。   </p>   <p>    <b>     <font color=\"#FF6600\">登毗陵青山樓</font>    </b>    <br />    高樓閒上對晴空，豁目開襟半日中。千里吳山清不斷，一邊遼海浸無窮。    <br />    人生歌笑開花霧，世界興亡落葉風。吟罷倚欄何限意，回頭城郭暮煙籠。   </p>   <p>    <b>     <font color=\"#FF6600\">晉陵罷任寓居，依韻和陳銳秀才見寄</font>    </b>    <br />    掩門三徑莓苔綠，車馬誰來陋巷間。臥棄琴書公幹病，笑迎風月步兵閒。    <br />    當秋每謝蛩清耳，漸老多慚酒借顏。濟物未能伸一術，敢於明代愛青山。   </p>   <p>    <b>     <font color=\"#FF6600\">春苔</font>    </b>    <br />    春霖催得鎖煙濃，竹院莎齋徑小通。誰愛落花風味處，莫愁門巷襯殘紅。   </p>   <p>    <b>     <font color=\"#FF6600\">夏雲</font>    </b>    <br />    如峰形狀在西郊，未見從龍上泬寥。多謝好風吹起後，化為甘雨濟田苗。   </p>   <p>    <b>     <font color=\"#FF6600\">書夏秀才幽居壁</font>    </b>    <br />    永巷苔深戶半開，床頭書劍積塵埃。最憐小檻疏篁晚，幽鳥雙雙何處來。   </p>   <p>    <b>     <font color=\"#FF6600\">紅花</font>    </b>    <br />    紅花顏色掩千花，任是猩猩血未加。染出輕羅莫相貴，古人崇儉誡奢華。   </p>   <p>    <b>     <font color=\"#FF6600\">安福縣秋吟寄陳銳秘書</font>    </b>    <br />    縣庭事簡得餘功，詩興秋來不可窮。臥聽寒蛩莎砌月，行衝落葉水村風。    <br />    愁髭漸去人前白，醉面猶憐鑒裡紅。苦恨交親多契闊，未知良會幾時同。   </p>   <p>    <b>     <font color=\"#FF6600\">新喻縣酬王仲華少府見貽</font>    </b>    <br />    事簡開樽有逸情，共忻官捨月華清。每慚花欠河陽景，長愧琴無單父聲。    <br />    未泰黎元慚曠職，縱行謙直是虛名。與君盡力行公道，敢向昌朝俟陟明。   </p>   <p>    <b>     <font color=\"#FF6600\">暮春有感寄宋維員外</font>    </b>    <br />    杜宇聲中老病心，此心無計駐光陰。西園雨過好花盡，南陌人稀芳草深。    <br />    喧夢卻嫌鶯語老，伴吟惟怕月輪沈。明年才候東風至，結駟期君預去尋。   </p>   <p>    <b>     <font color=\"#FF6600\">題吉水縣廳前新栽小松</font>    </b>    <br />    斸開幽澗蘚苔斑，移得孤根植砌前。影小未遮官捨月，翠濃猶帶舊山煙。    <br />    群花解笑香寧久，眾木雖高節不堅。輸我婆娑欄檻內，晚風蕭颯學幽泉。   </p>   <p>    <b>     <font color=\"#FF6600\">贈念《法華經》綬上人</font>    </b>    <br />    五更初起掃松堂，瞑目先焚一炷香。念徹蓮經誰得見，千峰巖外曉蒼蒼。   </p>   <p>    <b>     <font color=\"#FF6600\">秋日途中</font>    </b>    <br />    信步騰騰野巖邊，離家都為利名牽。疏林一路斜陽裡，颯颯西風滿耳蟬。   </p>   <p>    <b>     <font color=\"#FF6600\">宿韋校書幽居</font>    </b>    <br />    溪上高眠與鶴閒，開樽留我待柴關。園林月白秋霖歇，一夜泉聲似故山。   </p>   <p>    <b>     <font color=\"#FF6600\">依韻和友人秋夕見寄</font>    </b>    <br />    夕風庭葉落，誰見此時情。不作關河夢，空聞砧杵聲。    <br />    會需求至理，何必歎無成。好約高僧宿，同看海月生。   </p>   <p>    <b>     <font color=\"#FF6600\">吉水作尉酬高援秀才見贈</font>    </b>    <br />    佐邑慚無術，敢言貧與清。風騷誰是主，煙月自關情。    <br />    捲箔當山色，開窗就竹聲。憐君惠嘉句，資我欲垂名。   </p>   <p>    <b>     <font color=\"#FF6600\">送智雄上人</font>    </b>    <br />    忽起遊方念，飄然不可留。未知攜一錫，乘興向何州。    <br />    古岸春雲散，遙天晚雨收。想應重會面，風月又清秋。   </p>   <p>    <b>     <font color=\"#FF6600\">覽友人卷</font>    </b>    <br />    新詩開卷處，造化竭精英。雪霽楚山碧，月高湘水清。    <br />    初吟塵慮息，再味古風生。自此寰區內，喧騰二雅名。   </p>   <p>    <b>     <font color=\"#FF6600\">送人南遊</font>    </b>    <br />    浪跡天涯去，南荒必動情。草青虞帝廟，雲暗夜郎城。    <br />    越鳥驚鄉夢，蠻風解宿酲。早思歸故里，華髮等閒生。   </p>   <p>    <b>     <font color=\"#FF6600\">晉陵縣夏日作</font>    </b>    <br />    事簡公庭靜，開簾暑氣中。依經煎綠茗，入竹就清風。    <br />    至論招禪客，忘機憶釣翁。晚涼安枕簟，海月出牆東。   </p>   <p>    <b>     <font color=\"#FF6600\">郵亭早起</font>    </b>    <br />    郵捨殘燈在，村林雞唱頻。星河吟裡曉，川陸望中春。    <br />    舊友青雲貴，殊鄉素髮新。悠悠念行計，難更駐征輪。   </p>   <p>    <b>     <font color=\"#FF6600\">客中寒食</font>    </b>    <br />    旅次經寒食，思鄉淚濕巾。音書天外斷，桃李雨中春。    <br />    欲飲都無緒，唯吟似有因。輸他郊郭外，多少踏青人。   </p>   <p>    <b>     <font color=\"#FF6600\">旅館秋夕</font>    </b>    <br />    寥寥山館裡，獨坐酒初醒。舊業多年別，秋霖一夜聽。    <br />    砌蛩聲漸息，窗燭影猶停。早晚無他事，休如泛水萍。   </p>   <p>    <b>     <font color=\"#FF6600\">宿青溪米處士幽居</font>    </b>    <br />    寄宿溪光裡，夜涼高士家。養風窗外竹，叫月水中蛙。    <br />    靜慮同搜句，清神旋煮茶。唯憂曉雞唱，塵裡事如麻。   </p>   <p>    <b>     <font color=\"#FF6600\">維舟秋浦，逢故人張矩同泊</font>    </b>    <br />    卸帆清夜碧江濱，冉冉涼風動白蘋。波上正吟新霽月，岸頭恰見故鄉人。    <br />    共驚別後霜侵鬢，互說年來疾逼身。且飲一壺銷百恨，會須遭遇識通津。   </p>   <p>    <b>     <font color=\"#FF6600\">代別</font>    </b>    <br />    明日鳴鞭天一涯，悠悠此夕怯分離。紅樓有恨金波轉，翠黛無言玉箸垂。    <br />    浮蟻不能迷遠意，回紋從此寄相思。花時定是慵開鑒，獨向春風忍掃眉。   </p>   <p>    <b>     <font color=\"#FF6600\">悼懷王喪妃</font>    </b>    <br />    花綻花開事可驚，暫來浮世返蓬瀛。楚宮夢斷雲空在，洛浦神歸月自明。    <br />    香解返魂成浪語，膠能續斷是虛名。音容寂寞春牢落，誰會樓中獨立情。   </p>   <p>    <b>     <font color=\"#FF6600\">酒醒</font>    </b>    <br />    睡覺花陰芳草軟，不知明月出牆東。杯盤狼藉人何處，聚散空驚似夢中。   </p>   <p>    <b>     <font color=\"#FF6600\">送虞道士</font>    </b>    <br />    煙霞聚散通三島，星斗分明在一壺。笑說餘杭沽酒去，蔡家重要會麻姑。   </p>   <p>    <b>     <font color=\"#FF6600\">懷舊夜吟寄趙杞</font>    </b>    <br />    長笛聲中海月飛，桃花零落滿庭墀。魂銷事去無尋處，酒醒孤吟不寐時。    <br />    萱草豈能忘積恨，尺書誰與達相思。悠悠方寸何因解，明日江樓望渺彌。   </p>   <p>    <b>     <font color=\"#FF6600\">宿臨江驛</font>    </b>    <br />    候館寥寥輟桌過，酒醒無奈旅愁何。雨昏郊郭行人少，葦暗汀洲宿雁多。    <br />    干祿已悲凋髮鬢，結茅終愧負煙蘿。篇章早晚逢知己，苦志忘形自有魔。   </p>   <p>    <b>     <font color=\"#FF6600\">途中柳</font>    </b>    <br />    翠色晴來近，長亭路去遙。無人折煙縷，落日拂溪橋。   </p>   <p>    <b>     <font color=\"#FF6600\">隔牆花</font>    </b>    <br />    顏色尤難近，馨香不易通。朱門金鎖隔，空使怨春風。   </p>   <p>    <b>     <font color=\"#FF6600\">廣陵寒食夜</font>    </b>    <br />    廣陵寒食夜，豪貴足佳期。紫陌人歸後，紅樓月上時。    <br />    綺羅香未歇，絲竹韻猶遲。明日踏青興，輸他輕薄兒。   </p>   <p>    <b>     <font color=\"#FF6600\">寄廬山莊隱士</font>    </b>    <br />    煙蘿擁竹關，物外自求安。逼枕溪聲近，當簷岳色寒。    <br />    藥苗應自採，琴調對誰彈。待了浮名後，依君共掛冠。   </p>   <p>    <b>     <font color=\"#FF6600\">吉水寄閻侍御（時公調官瀑川）</font>    </b>    <br />    何處懷君切，令人欲白頭。偶尋花外寺，獨立水邊樓。    <br />    不得論休戚，何因校獻酬。吟餘興難盡，風笛起漁舟。   </p>   <p>    <b>     <font color=\"#FF6600\">送張惟貞少府之江陰</font>    </b>    <br />    相送煙汀畔，酒闌登小舟。離京梅雨歇，到邑早蟬秋。    <br />    俗必期康濟，詩誰互唱酬。晚涼諸吏散，海月入虛樓。   </p>   <p>    <b>     <font color=\"#FF6600\">鍾陵禁煙寄從弟</font>    </b>    <br />    落絮飛花日又西，踏青無侶草萋萋。交親書斷竟不到，忍聽黃昏杜宇啼。   </p>   <p>    <b>     <font color=\"#FF6600\">夜泊江渚</font>    </b>    <br />    水鄉明月上晴空，汀島香生杜若風。不是當年獨醒客，且沽村酒待漁翁。   </p>   <p>    <b>     <font color=\"#FF6600\">吉水縣依韻酬華松秀才見寄</font>    </b>    <br />    官況蕭條在水村，吏歸無事好論文。枕欹獨聽殘春雨，夢去空尋五老雲。    <br />    竹徑每憐和蘚步，禽聲偏愛隔花聞。詩情冷淡知音少，獨喜江皋得見君。   </p>   <p>    <b>     <font color=\"#FF6600\">貽廬山清溪觀王尊師</font>    </b>    <br />    霞帔星冠復杖藜，積年修煉住靈溪。松軒睡覺冷雲起，石磴坐來春日西。    <br />    採藥每尋巖徑遠，彈琴常到月輪低。鼎中龍虎功成後，海上三山去不迷。   </p>   <p>    <b>     <font color=\"#FF6600\">王昭君</font>    </b>    <br />    蛾眉翻自累，萬里陷窮邊。滴淚胡風起，寬心漢月圓。    <br />    飛塵長翳日，白草自連天。誰貢和親策，千秋污簡編。   </p>   <p>    <b>     <font color=\"#FF6600\">送姚端先輩歸寧</font>    </b>    <br />    知君歸覲省，稱意涉通津。解纜汀洲曉，張帆煙水春。    <br />    牽吟芳草遠，貰酒亂花新。拜慶庭闈處，蟾枝香滿身。   </p>   <p>    <b>     <font color=\"#FF6600\">江村晚秋作</font>    </b>    <br />    高秋水村路，隔岸見人家。好是經霜葉，紅於帶露花。    <br />    臨罾魚易得，就店酒難賒。吟興胡能盡，風清日又斜。   </p>   <p>    <b>     <font color=\"#FF6600\">蛩</font>    </b>    <br />    月冷莎庭夜已深，百蟲聲外有清音。詩情正苦無眠處，愧爾階前相伴吟。   </p>   <p>    <b>     <font color=\"#FF6600\">感秋書事</font>    </b>    <br />    宦途憔悴雪生頭，家計相牽未得休。紅蓼白蘋消息斷，舊溪煙月負漁舟。   </p>   <p>    <b>     <font color=\"#FF6600\">訪廬山歸章禪伯</font>    </b>    <br />    沉沉石室疏鐘後，寂寂莎池片月明。多少學徒求妙法，要於言下悟無生。   </p>   <p>    <b>     <font color=\"#FF6600\">廬山棲隱洞譚先生院留題</font>    </b>    <br />    壇畔歸雲冷濕襟，拂苔移石坐花陰。偶然醒得莊周夢，始覺玄門興味深。   </p>   <p>    <b>     <font color=\"#FF6600\">江行值暴風雨</font>    </b>    <br />    風狂雨暗舟人懼，自委神明志不邪。投得葦灣波浪息，岸頭煙火近人家。   </p>   <p>    <b>     <font color=\"#FF6600\">杪秋夕吟懷寄宋維先輩</font>    </b>    <br />    江島窮秋木葉稀，月高何處搗寒衣。苦嗟不見登龍客，此夜悠悠一夢飛。   </p>   <p>    <b>     <font color=\"#FF6600\">七夕</font>    </b>    <br />    星河耿耿正新秋，絲竹千家列彩樓。可惜穿針方有興，纖纖初月苦難留。   </p>   <p>    <b>     <font color=\"#FF6600\">吉水作尉時酬閻侍御見寄</font>    </b>    <br />    謬佐驅雞任，常思賦鵩人。未諧林下約，空感病來身。    <br />    鎖徑青苔老，鋪階紅葉新。相思不可見，猶喜得書頻。   </p>   <p>    <b>     <font color=\"#FF6600\">清溪逢張惟貞秀才</font>    </b>    <br />    洞隱紅霞外，房開碧嶂根。昔年同煉句，幾夜共聽猿。    <br />    考古書千卷，忘憂酒一樽。如今歸建業，雅道喜重論。   </p>   <p>    <b>     <font color=\"#FF6600\">送閻侍御歸闕</font>    </b>    <br />    羨君乘紫詔，歸路指通津。鼓桌煙波暖，還京雨露新。    <br />    趨朝丹禁曉，聳轡九衢春。自愧湮沈者，隨軒未有因。   </p>   <p>    <b>     <font color=\"#FF6600\">甲子歲罷吉水縣過鍾陵時暮春維舟江渚謁柴太尉席上作</font>    </b>    <br />    公侯延駐暫踟躕，況值風光三月初。亂落杯盤花片小，靜籠池閣柳陰疏。    <br />    舟維南浦程雖阻，飲預西園興有餘。卻笑田家門下客，當時容易歎車魚。   </p>   <p>    <b>     <font color=\"#FF6600\">海上春夕旅懷寄左偃</font>    </b>    <br />    柳過清明絮亂飛，感時懷舊思淒淒。月生樓閣雲初散，家在汀洲夢去迷。    <br />    髮白每慚清鑒啟，酒醒長怯子規啼。北山高臥風騷客，安得同吟復杖藜。   </p>   <p>    <b>     <font color=\"#FF6600\">江次維舟登古寺</font>    </b>    <br />    輟桌因過古梵宮，荒涼門徑鎖苔茸。綠陰滿地前朝樹，清韻含風後殿鐘。    <br />    童子縱慵眠壞榻，老僧耽話指諸峰。吟餘卻返來時路，回首盤桓尚駐筇。   </p>   <p>    <b>     <font color=\"#FF6600\">春日招宋維先輩</font>    </b>    <br />    甕中竹葉今朝熟，鑒裡桃花昨日開。為報廣寒攀桂客，莫辭相訪共銜杯。   </p>   <p>    <b>     <font color=\"#FF6600\">吹笛兒</font>    </b>    <br />    隴頭休聽月明中，妙竹嘉音際會逢。見爾樽前吹一曲，令人重憶許雲封。   </p>   <p>    <b>     <font color=\"#FF6600\">所思</font>    </b>    <br />    解佩當時在洛濱，悠悠疑是夢中身。自從物外無消息，花謝鶯啼近十春。   </p>   <p>    <b>     <font color=\"#FF6600\">吉水縣酬夏侯秀才見寄</font>    </b>    <br />    啟鑒悠悠兩鬢蒼，病來心緒易淒涼。知音不到吟還懶，鎖印開簾又夕陽。   </p>   <p>    <b>     <font color=\"#FF6600\">和友人喜雪</font>    </b>    <br />    臘雪頻頻降，成堆不可除。伴吟花莫並，銷瘴藥何如。    <br />    謝女詩成處，袁安睡起初。深迷樵子徑，冷逼旅人居。    <br />    惹砌催樽俎，飄窗入簿書。最宜樓上望，散亂滿空虛。   </p>   <p>    <b>     <font color=\"#FF6600\">感事呈所知</font>    </b>    <br />    競愛松筠翠，皆憐桃李芳。如求濟世廣，桑柘願商量。   </p>   <p>    <b>     <font color=\"#FF6600\">送汪濤</font>    </b>    <br />    知君別家後，不免淚沾襟。芳草千里路，夕陽孤客心。    <br />    花飛當野渡，猿叫在煙岑。霄漢知音在，何須恨陸沈。   </p>   <p>    <b>     <font color=\"#FF6600\">言志寄劉鈞秀才</font>    </b>    <br />    童稚親儒墨，時平喜道存。酬身指書劍，賦命委乾坤。    <br />    秋爽鼓琴興，月清搜句魂。與君同此志，終待至公論。   </p>   <p>    <b>     <font color=\"#FF6600\">訪澄上人</font>    </b>    <br />    尋師來靜境，神骨覺清涼。一餉逢秋雨，相留坐竹堂。    <br />    石渠堆敗葉，莎砌咽寒螿。話到南能旨，怡然萬慮忘。   </p>   <p>    <b>     <font color=\"#FF6600\">經古寺</font>    </b>    <br />    殿宇半隳摧，門臨野水開。雲凝何代樹，草蔽此時台。    <br />    繞塔堆黃葉，沿階積綠苔。踟躕日將暮，棲鳥入巢來。   </p>   <p>    <b>     <font color=\"#FF6600\">送王道士遊東海</font>    </b>    <br />    巨浸常牽夢，雲遊豈覺勞。遙空收晚雨，虛閣看秋濤。    <br />    必若思三島，應須釣六鰲。如通十洲去，誰信碧天高。   </p>   <p>    <b>     <font color=\"#FF6600\">貽青陽宰</font>    </b>    <br />    徵賦常登限，名山管最多。吏閒民訟少，時得訪煙蘿。   </p>   <p>    <b>     <font color=\"#FF6600\">哭故主人陳太師</font>    </b>    <br />    十年孤跡寄侯門，入室升堂忝厚恩。遊遍春郊隨茜旆，飲殘秋月待金樽。    <br />    車魚鄭重知難報，吐握周旋不可論。長慟裴回逝川上，白楊蕭颯又黃昏。   </p>   <p>    <b>     <font color=\"#FF6600\">秋江夜泊寄劉鈞</font>    </b>    <br />    萬里江山斂暮煙，旅情當此獨悠然。沙汀月冷帆初卸，葦岸風多人未眠。    <br />    已聽漁翁歌別浦，更堪邊雁過遙天。與君共俟酬身了，結侶波中寄釣船。   </p>   <p>    <b>     <font color=\"#FF6600\">和潯陽宰感舊絕句五首</font>    </b>    <br />    追感古今情不已，竹軒閒取史書看。欲親往哲無因見，空樹臨風襟袖寒。    <br />    潯陽物景真難及，練瀉澄江最好看。曾上虛樓吟倚檻，五峰擎雪照人寒。    <br />    園林春媚千花發，爛熳如將畫障看。惟愛松筠多冷淡，青青偏稱雪霜寒。    <br />    知君百里鳴琴處，公退千山盡日看。政化有同風偃草，更將餘力拯孤寒。    <br />    昔歲尋芳忻得侶，江堤物景盡情看。就中吟戀垂楊下，撼起啼鶯晚吹寒。   </p>   <p>    <b>     <font color=\"#FF6600\">哭柴郎中</font>    </b>    <br />    昔歲遭逢在海城，曾容孤跡奉雙旌。酒邊不厭笙歌盛，花下只愁風雨生。    <br />    棋接山亭松影晚，吟陪月檻露華清。音塵自此無因問，淚灑川波夕照明。   </p>   <p>    <b>     <font color=\"#FF6600\">訪章禪老</font>    </b>    <br />    比尋禪客叩禪機，澄卻心如月在池。松下偶然醒一夢，卻成無語問吾師。   </p>   <p>    <b>     <font color=\"#FF6600\">泊秋浦</font>    </b>    <br />    葦岸風高宿雁驚，維舟特地起鄉情。漁兒隔水吹橫笛，半夜空江月正明。   </p>   <p>    <b>     <font color=\"#FF6600\">閒居言懷</font>    </b>    <br />    未達難隨眾，從他俗所憎。閒聽九秋雨，遠憶四明僧。    <br />    病後倦吟嘯，貧來疏友朋。寂寥元合道，未必是無能。   </p>   <p>    <b>     <font color=\"#FF6600\">舟次彭澤</font>    </b>    <br />    飄泛經彭澤，扁舟思莫窮。無人秋浪晚，一岸蓼花風。    <br />    鄉里夢漸遠，交親書未通。今宵見圓月，難坐冷光中。   </p>   <p>    <b>     <font color=\"#FF6600\">宿鍾山知覺院</font>    </b>    <br />    宿投林下寺，中夜覺神清。磬罷僧初定，山空月又生。    <br />    籠燈吐冷艷，巖樹起寒聲。待曉紅塵裡，依前冒遠程。   </p>   <p>    <b>     <font color=\"#FF6600\">遊茅山二首</font>    </b>    <br />    綠蘚深迎步，紅霞爛滿衣。洞天應不遠，鸞鶴向人飛。   </p>   <p>茅許仙蹤在，煙霞一境清。夷希何許叩，松徑月空明。</p>   <p>    <b>     <font color=\"#FF6600\">鶴</font>    </b>    <br />    九皋羽翼下晴空，萬里心難駐玉籠。清露滴時翹蘚徑，白雲開處唳松風。    <br />    歸當華表千年後，怨在瑤琴別操中。好共靈龜作儔侶，十洲三島逐仙翁。   </p>   <p>    <b>     <font color=\"#FF6600\">暮春吟懷寄姚端先輩</font>    </b>    <br />    無奈詩魔旦夕生，更堪芳草滿長汀。故人還爽花前約，新月又生江上亭。    <br />    莊夢斷時燈欲燼，蜀魂啼處酒初醒。何時得見登龍客，隔卻千山萬仞青。   </p>   <p>    <b>     <font color=\"#FF6600\">送圓上人歸廬山</font>    </b>    <br />    蓮宮舊隱塵埃外，策杖臨風拂袖還。踏雪獨尋青嶂下，聽猿重入白雲間。    <br />    蕭騷紅樹當門老，斑駁蒼苔鎖徑閒。預想松軒夜禪處，虎溪圓月照空山。   </p>   <p>    <b>     <font color=\"#FF6600\">送相里秀才之匡山國子監</font>    </b>    <br />    氣秀情閒杳莫群，廬山遊去志求文。已能探虎窮騷雅，又欲囊螢就典墳。    <br />    目豁乍窺千里浪，夢寒初宿五峰雲。業成早赴春闈約，要使嘉名海內聞。   </p>   <p>    <b>     <font color=\"#FF6600\">漁父二首</font>    </b>    <br />    偶向蘆花深處行，溪光山色晚來晴。漁家開戶相迎接，稚子爭窺犬吠聲。    <br />    雪鬢衰髯白布袍，笑攜赬鯉換村醪。慇勤留我宿溪上，釣艇歸來明月高。   </p>   <p>    <b>     <font color=\"#FF6600\">旅次聞砧</font>    </b>    <br />    砧杵誰家夜搗衣，金風淅淅露微微。月中獨坐不成寐，舊業經年未得歸。   </p>   <p>    <b>     <font color=\"#FF6600\">寄楊先生</font>    </b>    <br />    仙翁別後無信，應共煙霞卜鄰。莫把壺中秘訣，輕傳塵裡遊人。    <br />    浮生日月自急，上境鶯花正春。安得一招琴酒，與君共泛天津。   </p>   <p>    <b>     <font color=\"#FF6600\">對酒招陳昭用</font>    </b>    <br />    花開葉落堪悲，似水年光暗移。身世都如夢役，是非空使神疲。    <br />    良圖有分終在，所欲無勞妄思。幸有一壺清酒，且來閒語希夷。   </p>   <p>    <b>     <font color=\"#FF6600\">旅夜聞笛</font>    </b>    <br />    長笛起誰家，秋涼夜漏賒。一聲來枕上，孤客在天涯。    <br />    木末風微動，窗前月漸斜。暗牽詩思苦，不獨落梅花。   </p>   <p>    <b>     <font color=\"#FF6600\">送紹明上人之毗陵</font>    </b>    <br />    忽起毗陵念，飄然不可留。聽蟬離古寺，攜錫上扁舟。    <br />    月出沙汀冷，風高葦岸秋。回期端的否，千里路悠悠。   </p>   <p>    <b>     <font color=\"#FF6600\">再到山陽尋故人不遇二首</font>    </b>    <br />    維舟登野岸，因訪故人居。亂後知何處，荊榛匝弊廬。   </p>   <p>欲問當年事，耕人都不知。空餘堤上柳，依舊自垂絲。</p>   <p>    <b>     <font color=\"#FF6600\">寄廬山簡寂觀重道者</font>    </b>    <br />    憶昔採芝廬岳頂，清宮常接絳霄人。玉書閒展石樓曉，瑤瑟醉彈琪樹春。    <br />    惟恨仙桃遲結實，不憂滄海易成塵。似醒一夢歸凡世，空向彤霞寄夢頻。   </p>   <p>    <b>     <font color=\"#FF6600\">思湓渚舊居</font>    </b>    <br />    昔歲曾居湓水頭，草堂吟嘯興何幽。迎僧常踏竹間蘚，愛月獨登溪上樓。    <br />    寒翠入簷嵐岫曉，冷聲縈枕野泉秋。從拘宦路無由到，昨夜分明夢去遊。   </p>   <p>    <b>     <font color=\"#FF6600\">思朐陽春遊感舊寄柴司徒五首</font>    </b>    <br />    王孫昔日甚相親，共賞西園正媚春。醉臥如茵芳草上，覺來花月影籠身。   </p>   <p>煙鋪芳草正綿綿，藉草傳杯似列仙。暫輟笙歌且聯句，含毫花下破香箋。</p>   <p>南陌風和舞蝶狂，惜春公子戀斜陽。高歌飲罷將回轡，衣上花兼百草香。</p>   <p>春郊飲散暮煙收，卻引絲簧上翠樓。紅袖歌長金斝亂，銀蟾飛出海東頭。</p>   <p>昔年常接五陵狂，洪飲花間數十場。別後或驚如夢覺，音塵難問水茫茫。</p>   <p>    <b>     <font color=\"#FF6600\">泉</font>    </b>    <br />    潺潺青嶂底，來處一何長。漱石苔痕滑，侵松鶴夢涼。    <br />    泛花穿竹塢，瀉月下蓮塘。想得歸何處，天涯助渺茫。   </p>   <p>    <b>     <font color=\"#FF6600\">題徐五教池亭</font>    </b>    <br />    多士池塘好，塵中景恐無。年來養鷗鷺，夢不去江湖。    <br />    泉脈通深澗，風聲起短蘆。驚魚跳藻荇，戲蝶上菰蒲。    <br />    泛泛容漁艇，閒閒載酒壺。漲痕山雨過，翠積岸苔鋪。    <br />    花影沈波底，煙光入座隅。曉香憐杜若，夜浸愛蟾蜍。    <br />    步逸心難厭，看吟興不辜。憑君命奇筆，為我寫成圖。   </p>   <p>    <b>     <font color=\"#FF6600\">遙賦義興潛泉</font>    </b>    <br />    見說靈泉好，潺湲興莫窮。誰當秋霽後，獨聽月明中。    <br />    濺石苔花潤，隨流木葉紅。何當化霖雨，濟物顯殊功。   </p>   <p>    <b>     <font color=\"#FF6600\">和毗陵尉曹昭用見寄</font>    </b>    <br />    決獄多餘暇，冥搜萬象空。捲簾疏雨後，鎖印夕陽中。    <br />    還往多名士，編題尚古風。宦途知此味，能有幾人同。   </p>   <p>    <b>     <font color=\"#FF6600\">梅花</font>    </b>    <br />    群木方憎雪，開花長在先。流鶯與舞蝶，不見許因緣。   </p>   <p>    <b>     <font color=\"#FF6600\">舟次吉水逢蔡文慶秀才</font>    </b>    <br />    別後音塵斷，相逢又共吟。雪霜今日鬢，煙月舊時心。    <br />    艤桌夕陽在，聽鴻秋色深。一樽開口笑，不必話升沈。   </p>   <p>    <b>     <font color=\"#FF6600\">新喻縣偶寄彭仁正字</font>    </b>    <br />    經年離象魏，孤宦在南荒。酒醒公齋冷，雨多歸夢長。    <br />    志難酬國澤，術欠致民康。吾子應相笑，區區道未光。   </p>   <p>    <b>     <font color=\"#FF6600\">和彭正字喜雪見寄</font>    </b>    <br />    千門忻應瑞，偏稱上樓看。密灑虛窗曉，狂飄大野寒。    <br />    園深宜竹樹，簾捲洽杯盤。已作豐年兆，黎民意盡安。   </p>   <p>    <b>     <font color=\"#FF6600\">海上和柴軍使清明書事</font>    </b>    <br />    清明時節好煙光，英傑高吟興味長。捧日即應還禁衛，當春何惜醉朐陽。    <br />    千山過雨難藏翠，百卉臨風不藉香。卻是旅人淒屑甚，夜來魂夢到家鄉。   </p>   <p>    <b>     <font color=\"#FF6600\">壬申歲承命之任淦陽再過廬山國學感舊寄劉鈞明府</font>    </b>    <br />    三十年前共苦辛，囊螢曾寄此煙岑。讀書燈暗嫌雲重，搜句石平憐蘚深。    <br />    各歷宦途悲聚散，幾看時輩或浮沉。再來物景還依舊，風冷松高猿狖吟。   </p>   <p>    <b>     <font color=\"#FF6600\">留題胡參卿秀才幽居</font>    </b>    <br />    竹蔭庭除蘚色濃，道心安逸寂寥中。扣門時有棲禪客，灑酒多招採藥翁。    <br />    江近好聽菱芡雨，逕香偏愛蕙蘭風。我慚名宦猶拘束，脫屣心情未得同。   </p>   <p>    <b>     <font color=\"#FF6600\">放鷺鷥</font>    </b>    <br />    池塘多謝久淹留，長得霜翎放自由。好去蒹葭深處宿，月明應認舊江秋。   </p>   <p>    <b>     <font color=\"#FF6600\">柳絮</font>    </b>    <br />    年年二月暮，散亂雜飛花。雨過微風起，狂飄千萬家。   </p>   <p>    <b>     <font color=\"#FF6600\">早春</font>    </b>    <br />    一種和風至，千花未放妍。草心並柳眼，長是被恩先。   </p>   <p>    <b>     <font color=\"#FF6600\">春雲</font>    </b>    <br />    陰去為膏澤，晴來媚曉空。無心亦無滯，舒卷在東風。   </p>   <p>    <b>     <font color=\"#FF6600\">送姚端秀才遊毗陵</font>    </b>    <br />    毗陵嘉景太湖邊，才子經遊稱少年。風弄青簾沽酒市，月明紅袖採蓮船。    <br />    若耶罨畫應相似，越岫吳峰盡接連。此去高吟須早返，廣寒丹桂莫遷延。   </p>   <p>    <b>     <font color=\"#FF6600\">和朐陽載筆魯裕見寄</font>    </b>    <br />    燕台多事每開顏，相許論交淡薄間。飲興共憐芳草岸，吟情同愛夕陽山。    <br />    露濃小徑蛩聲咽，月冷空庭竹影閒。何事此時攀憶甚，與君俱是別鄉關。   </p>   <p>    <b>     <font color=\"#FF6600\">敘吟二首</font>    </b>    <br />    往哲搜羅妙入神，隋珠和璧未為珍。而今所得慚難繼，謬向平生著苦辛。   </p>   <p>成僻成魔二雅中，每逢知己是亨通。言之無罪終難厭，欲把風騷繼古風。</p>   <p>    <b>     <font color=\"#FF6600\">貽毗陵正勤禪院奉長老</font>    </b>    <br />    隨緣駐瓶錫，心已悟無生。默坐煙霞散，閒觀水月明。    <br />    竹深風倍冷，堂迥磬偏清。願作傳燈者，忘言學淨名。   </p>   <p>    <b>     <font color=\"#FF6600\">冬日書懷寄惟真大師</font>    </b>    <br />    自別吾師後，風騷道甚孤。雪霜侵鬢髮，音信隔江湖。    <br />    擾擾悲時世，悠悠役夢途。向公期盡節，多病怕傾壺。    <br />    賤跡雖慚滯，幽情忍使辜。詩成天外句，棋覆夜中圖。    <br />    落壁燈花碎，飄窗雪片粗。煮茶燒栗興，早晚復圍爐。   </p>   <p>    <b>     <font color=\"#FF6600\">獻中書潘舍人</font>    </b>    <br />    運葉半千數，天鍾許國臣。鵬霄開羽翼，鳳闕演絲綸。    <br />    顧問當清夜，從容向紫宸。立言成雅誥，正意敘彝倫。    <br />    樸素偕前哲，馨香越搢紳。褒辭光萬代，優旨重千鈞。    <br />    公退誰堪接，清閒道是鄰。世間身屬幻，物外意通津。    <br />    弔往兼春夢，文高賦復新。琴彈三峽水，屏畫十洲春。    <br />    庭冷鋪苔色，池寒浸月輪。竹風來枕簟，藥氣上衣巾。    <br />    茶譜傳溪叟，棋經受羽人。清虛雖得趣，獻替不妨陳。    <br />    杞梓呈才後，神仙入侍頻。孤寒皆有賴，中外亦同忻。    <br />    有士曾多難，無門得望塵。忙忙罹險阻，往往耗精神。    <br />    尋果巢枝願，終全負米身。遭逢敦孝治，蹇塞值通津。    <br />    最慶清朝祿，還沾白髮親。甘柔心既遂，虛薄報何因。    <br />    遠宦聯綿歷，卑棲夙夜勤。良時空愛惜，末路每悲辛。    <br />    骨立駒猶病，顏凋女尚貧。而今諧顧遇，尺蠖願求伸。    <br />   </p>  </center> "}