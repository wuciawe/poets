{"id":"6-274","content":"   <center>   <font face=\"標楷體\">    <b>     <font size=\"+3\" color=\"#FF6600\">雍陶</font>    </b>   </font>   <p>字國鈞，成都人。太和間第進士。大中八年，自國子毛詩博士出刺簡州。</p>   <p>    <b>     <font color=\"#FF6600\">明月照高樓</font>    </b>    <br />    朗月何高高，樓中簾影寒。一婦獨含歎，四坐誰成歡。    <br />    時節屢已移，遊旅杳不還。滄溟倘未涸，妾淚終不乾。    <br />    君若無定雲，妾若不動山。雲行出山易，山逐雲去難。    <br />    願為邊塞塵，因風委君顏。君顏良洗多，蕩妾濁水間。   </p>   <p>    <b>     <font color=\"#FF6600\">酬秘書王丞見寄</font>    </b>    <br />    朝下有閒思，南溝邊水行。因來見寥落，轉自歎平生。    <br />    白首丈夫氣，赤心知己情。留詩本相慰，卻憶苦吟聲。   </p>   <p>    <b>     <font color=\"#FF6600\">僧金河戍客</font>    </b>    <br />    慣獵金河路，曾逢雪不迷。射鵰青塚北，走馬黑山西。    <br />    戍遠旌幡少，年深帳幕低。酬恩須盡敵，休說夢中閨。   </p>   <p>    <b>     <font color=\"#FF6600\">孤桐</font>    </b>    <br />    疏桐餘一干，風雨日蕭條。歲晚琴材老，天寒桂葉凋。    <br />    已悲根半死，復恐尾全焦。幸在龍門下，知音肯寂寥。   </p>   <p>    <b>     <font color=\"#FF6600\">秋露</font>    </b>    <br />    白露曖秋色，月明清漏中。痕沾珠箔重，點落玉盤空。    <br />    竹動時驚鳥，莎寒暗滴蟲。滿園生永夜，漸欲與霜同。   </p>   <p>    <b>     <font color=\"#FF6600\">送徐使君赴岳州</font>    </b>    <br />    渺渺楚江上，風旗搖去舟。馬歸雲夢晚，猿叫洞庭秋。    <br />    別思滿南渡，鄉心生北樓。巴陵山水郡，應稱謝公遊。   </p>   <p>    <b>     <font color=\"#FF6600\">送裴璋還蜀因亦懷歸</font>    </b>    <br />    客在劍門外，新年音信稀。自為千里別，已送幾人歸。    <br />    陌上月初落，馬前花正飛。離言殊未盡，春雨滿行衣。   </p>   <p>    <b>     <font color=\"#FF6600\">送前鄠縣李少府</font>    </b>    <br />    近出圭峰下，還期又不賒。身閒多宿寺，官滿未移家。    <br />    罷釣臨秋水，開樽對月華。自當蓬閣選，豈得臥煙霞。   </p>   <p>    <b>     <font color=\"#FF6600\">送宜春裴明府之任</font>    </b>    <br />    南行春已滿，路半水茫然。楚望花當渡，湘陰橘滿川。    <br />    山橫湖色上，帆出鳥行前。此任無辭遠，親人貴用還。   </p>   <p>    <b>     <font color=\"#FF6600\">贈宗靜上人</font>    </b>    <br />    世上方傳教，山中未得歸。閒花飄講席，馴鴿污禪衣。    <br />    積雨誰過寺，殘鐘自掩扉。寒來垂頂帽，白髮剃應稀。   </p>   <p>    <b>     <font color=\"#FF6600\">同賈島宿無可上人院</font>    </b>    <br />    何處銷愁宿，攜囊就遠僧。中宵吟有雪，空屋語無燈。    <br />    靜境唯聞鐸，寒床但枕肱。還因愛閒客，始得見南能。   </p>   <p>    <b>     <font color=\"#FF6600\">和劉補闕秋園寓興六首</font>    </b>    <br />    水木夕陰冷，池塘秋意多。庭風吹故葉，階露淨寒莎。    <br />    愁燕窺燈語，情人見月過。砧聲聽已別，蟲響復相和。   </p>   <p>閉門無事後，此地即山中。但覺鳥聲異，不知人境同。    <br />    晚花開為雨，殘果落因風。獨坐還吟酌，詩成酒已空。   </p>   <p>自得家林趣，常時在外稀。對僧餐野食，迎客著山衣。    <br />    雀鬥翻簷散，蟬驚出樹飛。功成他日後，何必五湖歸。   </p>   <p>秋色庭蕪上，清朝見露華。疏篁抽晚筍，幽藥吐寒芽。    <br />    引水新渠淨，登台小徑斜。人來多愛此，蕭爽似仙家。   </p>   <p>禁掖朝回後，林園勝賞時。野人來辨藥，庭鶴往看棋。    <br />    晚日明丹棗，朝霜潤紫梨。還因重風景，猶自有秋詩。   </p>   <p>聖代少封事，閒居方屏喧。漏寒雲外闕，木落月中園。    <br />    山鳥宿簷樹，水螢流洞門。無人見清景，林下自開樽。   </p>   <p>    <b>     <font color=\"#FF6600\">岳陽晚景</font>    </b>    <br />    漢陽無遠寺，見說過汾城。雲雨經春客，江山幾日程。    <br />    終隨鷗鳥去，只在海潮生。前路逢漁父，多愁問姓名。   </p>   <p>    <b>     <font color=\"#FF6600\">塞上宿野寺</font>    </b>    <br />    塞上蕃僧老，天寒疾上關。遠煙平似水，高樹暗如山。    <br />    去馬朝常急，行人夜始閒。更深聽刁斗，時到磬聲間。   </p>   <p>    <b>     <font color=\"#FF6600\">寒食夜池上對月懷友</font>    </b>    <br />    人間多別離，處處是相思。海內無煙夜，天涯有月時。    <br />    跳魚翻荇葉，驚鵲出花枝。親友皆千里，三更獨繞池。   </p>   <p>    <b>     <font color=\"#FF6600\">自述</font>    </b>    <br />    萬事誰能問，一名猶未知。貧當多累日，閒過少年時。    <br />    燈下和愁睡，花前帶酒悲。無謀常委命，轉覺命堪疑。   </p>   <p>    <b>     <font color=\"#FF6600\">送契玄上人南遊</font>    </b>    <br />    紅葉落湘川，楓明映水天。尋鐘過楚寺，擁錫上瀧船。    <br />    病客思留藥，迷人待說禪。南中多古跡，應訪虎溪泉。   </p>   <p>    <b>     <font color=\"#FF6600\">少年行（一作漢宮少年行）</font>    </b>    <br />    不倚軍功有俠名，可憐球獵少年情。戴鈴健鶻隨聲下，撼佩驕驄弄影行。    <br />    覓匠重裝燕客劍，對人新按越姬箏。豈知儒者心偏苦，吟向秋風白髮生。   </p>   <p>    <b>     <font color=\"#FF6600\">詠雙白鷺（一作崔少府池鷺）</font>    </b>    <br />    雙鷺應憐水滿池，風飄不動頂絲垂。立當青草人先見，行榜白蓮魚未知。    <br />    一足獨拳寒雨裡，數聲相叫早秋時。林塘得爾須增價，況與詩家物色宜。   </p>   <p>    <b>     <font color=\"#FF6600\">晴詩（一作塞路初晴）</font>    </b>    <br />    晚虹斜日塞天昏，一半山川帶雨痕。新水亂侵青草路，殘煙猶傍綠楊村。    <br />    胡人羊馬休南牧，漢將旌旗在北門。行子喜聞無戰伐，閒看游騎獵秋原。   </p>   <p>    <b>     <font color=\"#FF6600\">送徐山人歸睦州舊隱</font>    </b>    <br />    君在桐廬何處住，草堂應與戴家鄰。初歸山犬翻驚主，久別江鷗卻避人。    <br />    終日欲為相逐計，臨岐空羨獨行身。秋風釣艇遙相憶，七里灘西片月新。   </p>   <p>    <b>     <font color=\"#FF6600\">到蜀後記途中經歷</font>    </b>    <br />    劍峰重疊雪雲漫，憶昨來時處處難。大散嶺頭春足雨，褒斜谷裡夏猶寒。    <br />    蜀門去國三千里，巴路登山八十盤。自到成都燒酒熟，不思身更入長安。   </p>   <p>    <b>     <font color=\"#FF6600\">憶山寄僧</font>    </b>    <br />    塵路誰知蹋雪蹤，到來空認出雲峰。天晴遠見月中樹，風便細聽煙際鐘。    <br />    閱世數思僧並院，憶山長羨鶴歸松。新愁舊恨多難說，半在眉間半在胸。   </p>   <p>    <b>     <font color=\"#FF6600\">贈玉芝觀王尊師</font>    </b>    <br />    處處煙霞尋總遍，卻來城市喜逢師。時流見說無人在，年紀唯應有鶴知。    <br />    大藥已成寧畏晚，小松初種不嫌遲。長憂一日歸天去，未授靈方遣問誰。   </p>   <p>    <b>     <font color=\"#FF6600\">哭饒州吳諫議使君</font>    </b>    <br />    忽聞身謝滿朝驚，俄感鄱陽罷市情。遺愛永存今似古，高名不朽死如生。    <br />    神仙難見青騾事，諫議空留白馬名。授館曾為門下客，幾回垂淚過宣平。   </p>   <p>    <b>     <font color=\"#FF6600\">經杜甫舊宅</font>    </b>    <br />    浣花溪裡花多處，為憶先生在蜀時。萬古只應留舊宅，千金無復換新詩。    <br />    沙崩水檻鷗飛盡，樹壓村橋馬過遲。山月不知人事變，夜來江上與誰期。   </p>   <p>    <b>     <font color=\"#FF6600\">河陰新城</font>    </b>    <br />    高城新築壓長川，虎踞龍盤氣色全。五里似雲根不動，一重如月暈長圓。    <br />    河流暗與溝池合，山色遙將睥睨連。自有此來當汴口，武牢何用鎖風煙。   </p>   <p>    <b>     <font color=\"#FF6600\">秋居病中</font>    </b>    <br />    幽居悄悄何人到，落日清涼滿樹梢。新句有時愁裡得，古方無效病來拋。    <br />    荒簷數蝶懸蛛網，空屋孤螢入燕巢。獨臥南窗秋色晚，一庭紅葉掩衡茅。   </p>   <p>    <b>     <font color=\"#FF6600\">罷還邊將</font>    </b>    <br />    白鬚虜將話邊事，自失公權怨語多。漢主豈勞思李牧，趙王猶是用廉頗。    <br />    新鷹飽肉唯閒獵，舊劍生衣懶更磨。百戰無功身老去，羨他年少渡黃河。   </p>   <p>    <b>     <font color=\"#FF6600\">永樂殷堯藩明府縣池嘉蓮詠</font>    </b>    <br />    青蘋白石匝蓮塘，水裡蓮開帶瑞光。露濕紅芳雙朵重，風飄綠蒂一枝長。    <br />    同心梔子徒誇艷，合穗嘉禾豈解香。不獨豐祥先有應，更宜花縣對潘郎。   </p>   <p>    <b>     <font color=\"#FF6600\">酬李紺歲除送酒</font>    </b>    <br />    歲盡貧生事事須，就中深恨酒錢無。故人充壽能分送，遠客消愁免自沽。    <br />    一夜四乘傾鑿落，五更三點把屠蘇。已供時節深珍重，況許今朝更挈壺。   </p>   <p>    <b>     <font color=\"#FF6600\">蜀路倦行因有所感</font>    </b>    <br />    亂峰碎石金牛路，過客應騎鐵馬行。白日欲斜催後乘，青雲何處問前程。    <br />    飛蠅一一皆先去，度鳥雙雙亦遠鳴。蹇步不唯傷旅思，此中兼見宦途情。   </p>   <p>    <b>     <font color=\"#FF6600\">寄永樂殷堯藩明府</font>    </b>    <br />    古縣蕭條秋景晚，昔年陶令亦如君。頭巾漉酒臨黃菊，手板支頤向白雲。    <br />    百里豈能容驥足，九霄終自別雞群。相思不恨書來少，佳句多從闕下聞。   </p>   <p>    <b>     <font color=\"#FF6600\">蜀中戰後感事</font>    </b>    <br />    蜀道英靈地，山重水又回。文章四子盛，道路五丁開。    <br />    詞客題橋去，忠臣叱馭來。臥龍同駭浪，躍馬比浮埃。    <br />    已謂無妖土，那知有禍胎。蕃兵依濮柳，蠻旆指江梅。    <br />    戰後悲逢血，燒餘恨見灰。空留犀厭怪，無復酒除災。    <br />    歲積萇弘怨，春深杜宇哀。家貧移未得，愁上望鄉台。   </p>   <p>    <b>     <font color=\"#FF6600\">答蜀中經蠻後友人馬艾見寄</font>    </b>    <br />    茜馬渡瀘水，北來如鳥輕。幾年朝鳳闕，一日破龜城。    <br />    此地有征戰，誰家無死生。人悲還舊里，鳥喜下空營。    <br />    弟侄意初定，交朋心尚驚。自從經難後，吟苦似猿聲。   </p>   <p>    <b>     <font color=\"#FF6600\">盧岳閒居十韻</font>    </b>    <br />    擾擾走人寰，爭如佔得閒。防愁心付酒，求靜力登山。    <br />    見藥芳時採，逢花好處攀。望雲開病眼，臨澗洗愁顏。    <br />    春色流巖下，秋聲碎竹間。錦文苔點點，錢樣菊斑斑。    <br />    路遠朝無客，門深夜不關。鶴飛高縹緲，鶯語巧綿蠻。    <br />    養拙甘沉默，忘懷絕險艱。更憐雲外路，空去又空還。   </p>   <p>    <b>     <font color=\"#FF6600\">送於中丞使北蕃</font>    </b>    <br />    朔將引雙旌，山遙磧雪平。經年通國信，計日得蕃情。    <br />    野次依泉宿，沙中望火行。遠雕秋有力，寒馬夜無聲。    <br />    看獵臨胡帳，思鄉見漢城。來春擁邊騎，新草滿歸程。   </p>   <p>    <b>     <font color=\"#FF6600\">和河南白尹西池北新葺水齋招賞十二韻</font>    </b>    <br />    二室峰前水，三川府右亭。亂流深竹徑，分繞小花汀。    <br />    池角通泉脈，堂心豁地形。坐中寒瑟瑟，床下細泠泠。    <br />    雨夜思巫峽，秋朝想洞庭。千年孤鏡碧，一片遠天青。    <br />    魚戲搖紅尾，鷗閒退白翎。荷傾瀉珠露，沙亂動金星。    <br />    籐架如紗帳，苔牆似錦屏。龍門人少到，仙桌自多停。    <br />    遊憶高僧伴，吟招野客聽。餘波不能惜，便欲養浮萍。   </p>   <p>    <b>     <font color=\"#FF6600\">感興</font>    </b>    <br />    貧女貌非丑，要須緣嫁遲。還似求名客，無媒不及時。   </p>   <p>    <b>     <font color=\"#FF6600\">長安客感</font>    </b>    <br />    日過千萬家，一家非所依。不及行塵影，猶隨馬蹄歸。   </p>   <p>    <b>     <font color=\"#FF6600\">春懷舊遊</font>    </b>    <br />    吟想舊經過，花時奈遠何。別來長似見，春夢入關多。   </p>   <p>    <b>     <font color=\"#FF6600\">離京城宿商山作</font>    </b>    <br />    山月吟聲苦，春風引思長。無由及塵土，猶帶杏花香。   </p>   <p>    <b>     <font color=\"#FF6600\">秋館雨夜</font>    </b>    <br />    夜雨空館靜，幽人起裴回。長安醉眠客，豈知新雁來。   </p>   <p>    <b>     <font color=\"#FF6600\">聞子規</font>    </b>    <br />    百鳥有啼時，子規聲不歇。春寒四鄰靜，獨叫三更月。   </p>   <p>    <b>     <font color=\"#FF6600\">懷無可上人</font>    </b>    <br />    山寺秋時後，僧家夏滿時。清涼多古跡，幾處有新詩。   </p>   <p>    <b>     <font color=\"#FF6600\">長安客感</font>    </b>    <br />    客淚如危葉，長懸零落心。況是悲秋日，臨風制不禁。   </p>   <p>    <b>     <font color=\"#FF6600\">送客遙望</font>    </b>    <br />    別遠心更苦，遙將目送君。光華不可見，孤鶴沒秋雲。   </p>   <p>    <b>     <font color=\"#FF6600\">傷靡草</font>    </b>    <br />    靡草似客心，年年亦先死。無由伴花落，暫得因風起。   </p>   <p>    <b>     <font color=\"#FF6600\">放鶴</font>    </b>    <br />    從今一去不須低，見說遼東好去棲。努力莫辭仙路遠，白雲飛處免群雞。   </p>   <p>    <b>     <font color=\"#FF6600\">早秋月夜</font>    </b>    <br />    身閒伴月夜深行，風觸衣裳四體輕。為見近來天氣好，幾篇詩興入秋成。   </p>   <p>    <b>     <font color=\"#FF6600\">蟬</font>    </b>    <br />    高樹蟬聲入晚雲，不唯愁我亦愁君。何時各得身無事，每到聞時似不聞。   </p>   <p>    <b>     <font color=\"#FF6600\">公子行</font>    </b>    <br />    公子風流嫌錦繡，新裁白紵作春衣。金鞭留當誰家酒，拂柳穿花信馬歸。   </p>   <p>    <b>     <font color=\"#FF6600\">題情盡橋</font>    </b>    <br />    從來只有情難盡，何事名為情盡橋。自此改名為折柳，任他離恨一條條。   </p>   <p>    <b>     <font color=\"#FF6600\">峽中行</font>    </b>    <br />    兩崖開盡水迴環，一葉才通石罅間。楚客莫言山勢險，世人心更險於山。   </p>   <p>    <b>     <font color=\"#FF6600\">韋處士郊居</font>    </b>    <br />    滿庭詩境飄紅葉，繞砌琴聲滴暗泉。門外晚晴秋色老，萬條寒玉一溪煙。   </p>   <p>    <b>     <font color=\"#FF6600\">秋懷</font>    </b>    <br />    古槐煙薄晚鴉愁，獨向黃昏立御溝。南國望中生遠思，一行新雁去汀洲。   </p>   <p>    <b>     <font color=\"#FF6600\">再下第將歸荊楚上白舍人</font>    </b>    <br />    窮通應計一時間，今日甘從刖足還。長倚玉人心自醉，不辭歸去哭荊山。   </p>   <p>    <b>     <font color=\"#FF6600\">春行武關作</font>    </b>    <br />    風香春暖展歸程，全勝遊仙入洞情。一路緣溪花覆水，不妨閒看不妨行。   </p>   <p>    <b>     <font color=\"#FF6600\">恨別二首</font>    </b>    <br />    知君餞酒深深意，圖使行人涕不流。如今卻恨酒中別，不得一言千里愁。   </p>   <p>人言日遠還疏索，別後都非未別心。唯我憶君千里意，一年不見一重深。</p>   <p>    <b>     <font color=\"#FF6600\">送人歸吳</font>    </b>    <br />    遠愛春波正滿湖，羨君東去是歸途。吟詩好向月中宿，一叫水天沙鶴孤。   </p>   <p>    <b>     <font color=\"#FF6600\">喜夢歸</font>    </b>    <br />    旅館歲闌頻有夢，分明最似此宵希。覺來莫道還無益，未得歸時且當歸。   </p>   <p>    <b>     <font color=\"#FF6600\">路中問程知欲達青雲驛</font>    </b>    <br />    行愁驛路問來人，西去經過願一聞。落日回鞭相指點，前程從此是青雲。   </p>   <p>    <b>     <font color=\"#FF6600\">題君山（一作洞庭詩）</font>    </b>    <br />    風波不動影沉沉，翠色全微碧色深。應是水仙梳洗處，一螺青黛鏡中心。   </p>   <p>    <b>     <font color=\"#FF6600\">離家後作</font>    </b>    <br />    世上無媒似我希，一身惟有影相隨。出門便作焚舟計，生不成名死不歸。   </p>   <p>    <b>     <font color=\"#FF6600\">寄題峴亭</font>    </b>    <br />    峴亭留恨為傷杯，未得醒醒看便回。卻想醉遊如夢見，直疑元本不曾來。   </p>   <p>    <b>     <font color=\"#FF6600\">病鶴</font>    </b>    <br />    憶得當時病未遭，身為仙馭雪為毛。今來沙上飛無力，羞見檣烏立處高。   </p>   <p>    <b>     <font color=\"#FF6600\">狀春</font>    </b>    <br />    含春笑日花心艷，帶雨牽風柳態妖。珍重兩般堪比處，醉時紅臉舞時腰。   </p>   <p>    <b>     <font color=\"#FF6600\">春詠</font>    </b>    <br />    風惱花枝不耐頻，等閒飛落易愁人。慇勤最是章台柳，一樹千條管帶春。   </p>   <p>    <b>     <font color=\"#FF6600\">非酒</font>    </b>    <br />    人人慢說酒消憂，我道翻為引恨由。一夜醒來燈火暗，不應愁事亦成愁。   </p>   <p>    <b>     <font color=\"#FF6600\">苦寒</font>    </b>    <br />    今年無異去年寒，何事朝來獨忍難。應是漸為貧客久，錦衣著盡布衣單。   </p>   <p>    <b>     <font color=\"#FF6600\">送客</font>    </b>    <br />    若論秋思人人苦，最覺愁多客又深。何況病來惆悵盡，不知爭作送君心。   </p>   <p>    <b>     <font color=\"#FF6600\">人問應舉</font>    </b>    <br />    莫驚西上獨遲回，只為衡門未有媒。惆悵賦成身不去，一名閒事逐秋回。   </p>   <p>    <b>     <font color=\"#FF6600\">送客不及</font>    </b>    <br />    水闊江天兩不分，行人兩處更相聞。遙遙已失風帆影，半日虛銷指點雲。   </p>   <p>    <b>     <font color=\"#FF6600\">聞杜鵑二首</font>    </b>    <br />    碧竿微露月玲瓏，謝豹傷心獨叫風。高處已應聞滴血，山榴一夜幾枝紅。   </p>   <p>蜀客春城聞蜀鳥，思歸聲引未歸心。卻知夜夜愁相似，爾正啼時我正吟。</p>   <p>    <b>     <font color=\"#FF6600\">西歸出斜谷</font>    </b>    <br />    行過險棧出褒斜，出盡平川似到家。萬里客愁今日散，馬前初見米囊花。   </p>   <p>    <b>     <font color=\"#FF6600\">宿嘉陵驛（一作嘉陵館樓）</font>    </b>    <br />    離思茫茫正值秋，每因風景卻生愁。今宵難作刀州夢，月色江聲共一樓。   </p>   <p>    <b>     <font color=\"#FF6600\">旅懷</font>    </b>    <br />    舊里已悲無產業，故山猶戀有煙霞。自從為客歸時少，旅館僧房卻是家。   </p>   <p>    <b>     <font color=\"#FF6600\">貧居春怨</font>    </b>    <br />    貧居盡日冷風煙，獨向簷床看雨眠。寂寞春風花落盡，滿庭榆莢似秋天。   </p>   <p>    <b>     <font color=\"#FF6600\">憶江南舊居</font>    </b>    <br />    閒思往事在湖亭，亭上秋燈照月明。宿客盡眠眠不得，半窗殘月帶潮聲。   </p>   <p>    <b>     <font color=\"#FF6600\">夷陵城</font>    </b>    <br />    世家曾覽楚英雄，國破城荒萬事空。唯有郵亭階下柳，春來猶似細腰宮。   </p>   <p>    <b>     <font color=\"#FF6600\">訪友人幽居二首</font>    </b>    <br />    落花門外春將盡，飛絮庭前日欲高。深院客來人未起，黃鸝枝上啄櫻桃。   </p>   <p>莎深苔滑地無塵，竹冷花遲剩駐春。盡日弄琴誰共聽，與君兼鶴是三人。</p>   <p>    <b>     <font color=\"#FF6600\">宿大徹禪師故院</font>    </b>    <br />    竹房誰繼生前事，松月空懸過去心。秋磬數聲天欲曉，影堂斜掩一燈深。   </p>   <p>    <b>     <font color=\"#FF6600\">送蜀客</font>    </b>    <br />    劍南風景臘前春，山鳥江風得雨新。莫怪送君行較遠，自緣身是憶歸人。   </p>   <p>    <b>     <font color=\"#FF6600\">題寶應縣</font>    </b>    <br />    雪樓當日動晴寒，渭水梁山鳥外看。聞說德宗曾到此，吟詩不敢倚欄杆。   </p>   <p>    <b>     <font color=\"#FF6600\">和孫明府懷舊山</font>    </b>    <br />    五柳先生本在山，偶然為客落人間。秋來見月多歸思，自起開籠放白鷴。   </p>   <p>    <b>     <font color=\"#FF6600\">城西訪友人別墅</font>    </b>    <br />    澧水橋西小路斜，日高猶未到君家。村園門巷多相似，處處春風枳殼花。   </p>   <p>    <b>     <font color=\"#FF6600\">題大安池亭</font>    </b>    <br />    幽島曲池相隱映，小橋虛閣半高低。好風好月無人宿，夜夜水禽船上棲。   </p>   <p>    <b>     <font color=\"#FF6600\">送春</font>    </b>    <br />    勿言春盡春還至，少壯看花復幾回。今日已從愁裡去，明年更莫共愁來。   </p>   <p>    <b>     <font color=\"#FF6600\">武侯廟古柏</font>    </b>    <br />    密葉四時同一色，高枝千歲對孤峰。此中疑有精靈在，為見盤根似臥龍。   </p>   <p>    <b>     <font color=\"#FF6600\">哀蜀人為南蠻俘虜五章·初出成都聞哭聲</font>    </b>    <br />    但見城池還漢將，豈知佳麗屬蠻兵。錦江南度遙聞哭，儘是離家別國聲。   </p>   <p>    <b>     <font color=\"#FF6600\">哀蜀人為南蠻俘虜五章·過大渡河蠻使許之泣望鄉國</font>    </b>    <br />    大渡河邊蠻亦愁，漢人將渡盡回頭。此中剩寄思鄉淚，南去應無水北流。   </p>   <p>    <b>     <font color=\"#FF6600\">哀蜀人為南蠻俘虜五章·出青溪關有遲留之意</font>    </b>    <br />    欲出鄉關行步遲，此生無復卻回時。千冤萬恨何人見，唯有空山鳥獸知。   </p>   <p>    <b>     <font color=\"#FF6600\">哀蜀人為南蠻俘虜五章·別巂州一時慟哭雲日為之變色</font>    </b>    <br />    越巂城南無漢地，傷心從此便為蠻。冤聲一慟悲風起，雲暗青天日下山。   </p>   <p>    <b>     <font color=\"#FF6600\">哀蜀人為南蠻俘虜五章·入蠻界不許有悲泣之聲</font>    </b>    <br />    雲南路出陷河西，毒草長青瘴色低。漸近蠻城誰敢哭，一時收淚羨猿啼。   </p>   <p>    <b>     <font color=\"#FF6600\">宿石門山居</font>    </b>    <br />    窗燈欲滅夜愁生，螢火飛來促織鳴。宿客幾回眠又起，一溪秋水枕邊聲。   </p>   <p>    <b>     <font color=\"#FF6600\">過舊宅看花</font>    </b>    <br />    山桃野杏兩三栽，樹樹繁花去復開。今日主人相引看，誰知曾是客移來。   </p>   <p>    <b>     <font color=\"#FF6600\">寄襄陽章孝標</font>    </b>    <br />    青油幕下白雲邊，日日空山夜夜泉。聞說小齋多野意，枳花陰裡麝香眠。   </p>   <p>    <b>     <font color=\"#FF6600\">洛中感事</font>    </b>    <br />    洛城今古足繁華，最恨喬家似石家。行到窈娘身沒處，水邊愁見亞枝花。   </p>   <p>    <b>     <font color=\"#FF6600\">陰地關見入蕃公主石上手跡</font>    </b>    <br />    漢家公主昔和蕃，石上今餘手跡存。風雨幾年侵不滅，分明纖指印苔痕。   </p>   <p>    <b>     <font color=\"#FF6600\">美人春風怨</font>    </b>    <br />    澹蕩春風滿眼來，落花飛蝶共裴回。偏能飄散同心蒂，無那愁眉吹不開。   </p>   <p>    <b>     <font color=\"#FF6600\">過南鄰花園</font>    </b>    <br />    莫怪頻過有酒家，多情長是惜年華。春風堪賞還堪恨，才見開花又落花。   </p>   <p>    <b>     <font color=\"#FF6600\">勸行樂</font>    </b>    <br />    老去風光不屬身，黃金莫惜買青春。白頭縱作花園主，醉折花枝是別人。   </p>   <p>    <b>     <font color=\"#FF6600\">渡桑乾河</font>    </b>    <br />    南客豈曾諳塞北，年年唯見雁飛回。今朝忽渡桑乾水，不似身來似夢來。   </p>   <p>    <b>     <font color=\"#FF6600\">月下喜呂郎中除兵部</font>    </b>    <br />    北闕雲間見碧天，南宮月似舊時圓。喜看列宿今朝正，休歎參差十四年。   </p>   <p>    <b>     <font color=\"#FF6600\">天津橋望春</font>    </b>    <br />    津橋春水浸紅霞，煙柳風絲拂岸斜。翠輦不來金殿閉，宮鶯銜出上陽花。   </p>   <p>    <b>     <font color=\"#FF6600\">自蔚州南入真谷有似劍門，因有歸思</font>    </b>    <br />    我家蜀地身離久，忽見胡山似劍門。馬上欲垂千里淚，耳邊唯欠一聲猿。   </p>   <p>    <b>     <font color=\"#FF6600\">再經天涯地角山</font>    </b>    <br />    每憶雲山養短才，悔緣名利入塵埃。十年馬足行多少，兩度天涯地角來。   </p>   <p>    <b>     <font color=\"#FF6600\">題等界寺二首</font>    </b>    <br />    吳蜀千年等界村，英雄無主豈長存。思量往事今何在，萬里山中一寺門。   </p>   <p>兩國道塗都萬里，來從此地等平分。行人競說東西利，事不關心耳不聞。</p>   <p>    <b>     <font color=\"#FF6600\">洛源驛戲題</font>    </b>    <br />    柳陰春嶺鳥新啼，暖色濃煙深處迷。如恨往來人不見，水聲呦咽出花溪。   </p>   <p>    <b>     <font color=\"#FF6600\">遣愁</font>    </b>    <br />    拋擲泥中一聽沈，不能三歎引愁深。莫言客子無愁易，須識愁多暗損心。   </p>   <p>    <b>     <font color=\"#FF6600\">送友人棄官歸山居</font>    </b>    <br />    不愛人間紫與緋，卻思松下著山衣。春郊雨盡多新草，一路青青蹋雨歸。   </p>   <p>    <b>     <font color=\"#FF6600\">山行</font>    </b>    <br />    野花幽鳥幾千般，頭白山僧遍識難。世上遊人無復見，一生唯向畫圖看。   </p>   <p>    <b>     <font color=\"#FF6600\">送客二首</font>    </b>    <br />    與君同在少年場，知己蕭條壯士傷。可惜報恩無處所，卻提孤劍過咸陽。   </p>   <p>行人立馬強盤回，別字猶含未忍開。好去出門休落淚，不如前路早歸來。</p>   <p>    <b>     <font color=\"#FF6600\">安國寺贈廣宣上人</font>    </b>    <br />    馬急人忙塵路喧，幾從朝出到黃昏。今來合掌聽師語，一似敲冰清耳根。   </p>   <p>    <b>     <font color=\"#FF6600\">初醒</font>    </b>    <br />    心中得勝暫拋愁，醉臥京風拂簟秋。半夜覺來新酒醒，一條斜月到床頭。   </p>   <p>    <b>     <font color=\"#FF6600\">送客歸襄陽舊居</font>    </b>    <br />    襄陽耆舊別來稀，此去何人共掩扉。唯有白銅鞮上月，水樓閒處待君歸。   </p>   <p>    <b>     <font color=\"#FF6600\">夜聞方響</font>    </b>    <br />    方響聞時夜已深，聲聲敲著客愁心。不知正在誰家樂，月下猶疑是遠砧。   </p>   <p>    <b>     <font color=\"#FF6600\">路逢有似亡友者，惻然賦此</font>    </b>    <br />    吾友今生不可逢，風流空想舊儀容。朝來馬上頻回首，惆悵他人似蔡邕。   </p>   <p>    <b>     <font color=\"#FF6600\">望月懷江上舊遊</font>    </b>    <br />    往歲曾隨江客船，秋風明月洞庭邊。為看今夜天如水，憶得當時水似天。   </p>   <p>    <b>     <font color=\"#FF6600\">途中西望</font>    </b>    <br />    行行何處散離愁，長路無因暫上樓。唯到高原即西望，馬知人意亦回頭。   </p>   <p>    <b>     <font color=\"#FF6600\">題友人所居（即故元少尹宅）</font>    </b>    <br />    亞尹故居經幾主，只因君住有詩情。夜吟鄰叟聞惆悵，七八年來無此聲。   </p>   <p>    <b>     <font color=\"#FF6600\">蔚州晏內遇新雪</font>    </b>    <br />    胡盧河畔逢秋雪，疑是風飄白鶴毛。坐客停杯看未定，將軍已濕褐花袍。    <br />   </p>  </center> "}