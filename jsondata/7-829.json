{"id":"7-829","content":"   <div align=\"center\">   <span class=\"style1\">魏庭玉</span>  </div>  <p align=\"center\">字句濱，宛陵（今安徽宣城）人。嘉熙四年（1240）任吳縣令。</p>  <p align=\"center\">   <span class=\"style2\">水調歌頭‧飲蕪湖雄觀亭</span>   <br />   璧月掛銀漢，冷浸一江秋。天公付我清賞，仙籍桂香浮。   <br />   極目江山如畫，際晚雲煙凝紫，秋色豁羈愁。頌看上雄觀，波影動簾鉤。   <br />   雁排空，漁唱晚，楚天幽。湖陰一曲千載，成敗倩誰籌。   <br />   試問謫仙何處，喚起於湖同醉，小為作遨頭。老子欲起舞，擺脫利名休。  </p>  <p align=\"center\">   <span class=\"style2\">賀新涼‧贈送行諸客</span>   <br />   暮雨初收霽。憑欄杆、一江新綠，遠山凝翠。漠漠春陰添客思，悵望天涯無際。   <br />   又猛省、平生行止。楚尾吳頭多少恨，付吟邊、醉裡消磨矣。浮世事，只如此。   <br />   陽關三疊徒勞耳。也何須、琵琶江上，掩青衫淚。一斗百篇乘逸興，要借青天為紙。   <br />   兒輩詫、龍蛇飛起。今夜月明呼酒處，待明朝、酒醒帆千里。且為我，唱新制。  </p> "}