{"id":"7-55","content":"   <div align=\"center\">   <span class=\"style1\">王野</span>  </div>  <p align=\"center\">   <span class=\"style2\">西河</span>   <br />   天下事。問天怎忍如此。陵圖誰把獻君王，結愁未已。   <br />   少豪氣概總成塵，空餘白骨黃葦。   <br />   千古恨，吾老矣。東遊曾弔淮水。繡春臺上一回登，一回搵淚。   <br />   醉歸撫劍倚西風，江濤猶壯人意。只今袖手野色裡。望長淮、猶二千里。   <br />   縱有英心誰寄。近新來、又報胡塵起。絕域張騫歸來未。  </p>  <p align=\"center\">   <span class=\"style2\">六州歌頌</span>   <br />   龍蟠虎踞，今古帝王州。水如淮，山似洛，鳳來遊。五雲浮。   <br />   宇宙無終極，千載恨，六朝事，同一夢休。更莫問間愁。風景悠悠。   <br />   得似青溪曲，著我扁舟。對殘煙衰草，滿目是清秋。白鷺汀洲。夕陽收。   <br />   黃旗紫蓋，中興運，鍾王氣，護金甌。駐遊蹕，開行殿，夾朱樓。   <br />   送華輈。萬里長江險，集鴻雁，列貔貅。掃關河，清海岱，志應酬。   <br />   機會何常，鶴唳風聲處，天意人謀。臣今雖老，未遣壯心休。擊楫中流。  </p>  <p align=\"center\">   <span class=\"style2\">沁園春‧子壽母</span>   <br />   月地雲階，碧山丹水，春滿北園。   <br />   正慈闈初度，酡顏綠髮，黃堂稱壽，畫戟朱幡。   <br />   戲彩斕斑，安輿遊衍，未數當時萊與潘。今朝好，把一家和氣，散在千門。   <br />   潛藩。誤玷君恩。人尚說、淳熙前狀元。   <br />   幸物情如舊，親年未老，且開玉帳，共祝金樽。   <br />   羅綺飄香，管弦度曲，晚歲歡娛誰與論。亭峰宴，似仙家大姥，盡見曾孫。  </p> "}