{"id":"6-379","content":"   <center>   <b>    <font face=\"標楷體\" size=\"+3\" color=\"#FF6600\">廣宣</font>   </b>   <p>姓廖氏，蜀中人，與劉禹錫最善。元和、長慶兩朝，並為內供奉，    <br />    賜居安國寺紅樓院。有紅樓集，今存詩十七首，編為一卷。   </p>   <p>    <b>     <font color=\"#FF6600\">皇太子頻賜存問，並索唱和新詩，因有陳謝</font>    </b>    <br />    望苑招延後，禪扉訪道餘。祗言俟文雅，何意及庸虛。    <br />    率性多非學，緣情偶自書。清風聞寺響，白日見心初。    <br />    重道逢軒後，崇儒過魏儲。青宮列芳梓，玄圃積瓊琚。    <br />    鄭鼠寧容者，齊竽久捨諸。空懷受恩感，含思幾躊躇。   </p>   <p>    <b>     <font color=\"#FF6600\">禁中法會應制</font>    </b>    <br />    天上萬年枝，人間不可窺。道場三教會，心地百王期。    <br />    侍讀沾恩早，傳香駐日遲。在筵還向道，通籍許言詩。    <br />    空愧陪仙列，何階答聖慈。從今精至理，長願契無為。   </p>   <p>    <b>     <font color=\"#FF6600\">降誕日內庭獻壽應制</font>    </b>    <br />    慶壽千齡遠，敷仁萬國通。登霄欣有路，捧日愧無功。    <br />    仙駕三山上，龍生二月中。修齋長樂殿，講道大明宮。    <br />    此地人難到，諸天事不同。法筵花散後，空界滿香風。   </p>   <p>    <b>     <font color=\"#FF6600\">寺中柿樹一蒂四顆詠應制</font>    </b>    <br />    珍木生奇畝，低枝拂梵宮。因開四界分，本自百花中。    <br />    當夏陰涵綠，臨秋色變紅。君看藥草喻，何減太陽功。   </p>   <p>    <b>     <font color=\"#FF6600\">早秋降誕日獻壽二首應制</font>    </b>    <br />    秋蓂開六葉，元聖誕千年。繞殿祥風起，當空瑞日懸。    <br />    道光中國主，人識大羅仙。敢贊無疆壽，香花上法筵。   </p>   <p>萬方瞻聖日，九土仰清光。磬地山河壯，彌天福壽長。    <br />    瑞煙薰法界，真偈啟仁王。看獻千秋樂，千秋樂未央。   </p>   <p>    <b>     <font color=\"#FF6600\">駕幸天長寺應制</font>    </b>    <br />    天界宜春賞，禪門不掩關。宸遊雙闕外，僧引百花間。    <br />    車馬喧長路，煙雲淨遠山。觀空復觀俗，皇鑒此中閒。   </p>   <p>    <b>     <font color=\"#FF6600\">九月菊花詠應制（一作清江詩）</font>    </b>    <br />    可訝東籬菊，能知節候芳。細枝青玉潤，繁蕊碎金香。    <br />    爽氣浮朝露，濃姿帶夜霜。泛杯傳壽酒，應共樂時康。   </p>   <p>    <b>     <font color=\"#FF6600\">駕幸聖容院應制</font>    </b>    <br />    大唐國裡千年聖，王捨城中百億身。卻指容顏非我相，自言空色是吾真。    <br />    深殿虔心隨寶輦，廣庭徐步引金輪。古來貴重緣親近，狂客慚為侍從臣。   </p>   <p>    <b>     <font color=\"#FF6600\">聖恩顧問，獨遊月磴閣，直書其事應制</font>    </b>    <br />    禪居河畔無多地，來往尋春物正華。磴道上盤千畝竹，欄杆低壓萬人家。    <br />    簷前施飯來飛鳥，林下行香踏落花。自解剎那知佛性，不勞更喻幾塵沙。   </p>   <p>    <b>     <font color=\"#FF6600\">安國寺隨駕幸興唐觀應制</font>    </b>    <br />    東林何殿是西鄰，禪客垣牆接羽人。萬乘遊仙宗有道，三車引路本無塵。    <br />    初傳寶訣長生術，已證金剛不壞身。兩地盡修天上事，共瞻鑾駕重來巡。   </p>   <p>    <b>     <font color=\"#FF6600\">賀王起（一作賀王侍郎典貢放榜）</font>    </b>    <br />    從辭鳳閣掌絲綸，便向青雲領貢賓。再辟文場無枉路，兩開金榜絕冤人。    <br />    眼看龍化門前水，手放鶯飛谷口春。明日定歸台席去，鶺鴒原上共陶鈞。   </p>   <p>    <b>     <font color=\"#FF6600\">賀幸普濟寺應制</font>    </b>    <br />    南方寶界幾由旬，八部同瞻一佛身。寺壓山河天宇靜，樓懸日月鏡光新。    <br />    重城柳暗東風曙，復道花明上苑春。向晚鑾輿歸鳳闕，曲江池上動青蘋。   </p>   <p>    <b>     <font color=\"#FF6600\">紅樓院應制（一作沈佺期詩）</font>    </b>    <br />    紅樓疑見白毫光，寺逼宸居福盛唐。支遁愛山情謾切，曇摩泛海路空長。    <br />    經聲夜息聞天語，爐氣晨飄接御香。誰道此中難可到，自憐深院得徊翔。   </p>   <p>    <b>     <font color=\"#FF6600\">再入道場紀事應制（一作沈佺期詩）</font>    </b>    <br />    南方歸去再生天，內殿今年異昔年。見辟乾坤新定位，看題日月更高懸。    <br />    行隨車輦登仙路，坐近爐煙講法筵。自喜恩深陪侍從，兩朝長在聖人前。   </p>   <p>    <b>     <font color=\"#FF6600\">寺中賞花應制</font>    </b>    <br />    東風萬里送香來，上界千花向日開。卻笑霞樓紫芝侶，桃源深洞訪仙才。   </p>   <p>    <b>     <font color=\"#FF6600\">九月十五日夜宿鄭尚書絪東亭，望月寄杜給事</font>    </b>    <br />    霜天晴夜宿東齋，松竹交陰愜素懷。迥出風塵心得地，可憐三五月當階。    <br />    清光滿院恩情見，寒色臨門笑語諧。霄漢路殊從道合，往來人事不相乖。   </p>  </center> "}