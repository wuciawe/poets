{"id":"6-79","content":"   <div align=\"center\">   <font color=\"#FF6600\" face=\"標楷體\" size=\"+3\">    <b>李乂</b>   </font>  </div>  <p align=\"center\">字尚真，趙州房子人。年十二，工屬文。第進士，茂才異等，調萬年尉。   <br />   長安中，擢監察御史，遷中書舍人，修文館學士。睿宗朝，進吏部侍郎，   <br />   改黃門侍郎，中山郡公。開元初，轉紫微侍郎，未幾，除刑部尚書。卒年   <br />   六十八。居官沉正方雅，識治體，時稱有宰相器。與兄尚一、尚貞，俱以   <br />   文章見稱。有《李氏花萼集》。乂與蘇頲對掌綸誥，明皇比之味道與嶠，   <br />   並稱蘇李。今編詩一卷。  </p>  <p align=\"center\">   <b>    <font color=\"#FF6600\">招諭有懷贈同行人（一作李義府詩）</font>   </b>   <br />   遠遊冒艱阻，深入勞存諭。春去辭國門，秋還在邊戍。   <br />   軒車行未返，節序催難駐。陌上悲轉蓬，園中想芳樹。   <br />   蜀山自紛糾，岷水恆奔注。臨泛多苦懷，登攀寡歡趣。   <br />   永夕飛淫雨，崇朝蒸毒霧。不求綏嶺桃，寧美邛鄉蒟。   <br />   白浪行欲靜，驄馬何嘗驅。願接軺旆塵，聯翩東北騖。  </p>  <p align=\"center\">   <b>    <font color=\"#FF6600\">春日侍宴芙蓉園應制</font>   </b>   <br />   水殿臨丹篽，山樓繞翠微。昔遊人托乘，今幸帝垂衣。   <br />   澗筱緣峰合，巖花逗浦飛。朝來江曲地，無處不光輝。  </p>  <p align=\"center\">   <b>    <font color=\"#FF6600\">奉和登驪山高頂寓目應制</font>   </b>   <br />   崖巘萬尋懸，居高敞御筵。行戈疑駐日，步輦若登天。   <br />   城闕霧中近，關河雲外連。謬陪登岱駕，欣奉濟汾篇。  </p>  <p align=\"center\">   <b>    <font color=\"#FF6600\">奉和七夕兩儀殿會宴應制</font>   </b>   <br />   桂宮明月夜，蘭殿起秋風。雲漢彌年阻，星筵此夕同。   <br />   倏來疑有處，旋去已成空。睿作鈞天響，魂飛在夢中。  </p>  <p align=\"center\">   <b>    <font color=\"#FF6600\">奉和春日遊苑喜雨應詔</font>   </b>   <br />   仙蹕九成台，香筵萬壽杯。一旬初降雨，二月早聞雷。   <br />   葉向朝霽密，花含宿潤開。幸承天澤豫，無使日光催。  </p>  <p align=\"center\">   <b>    <font color=\"#FF6600\">奉和人日清暉閣宴群臣遇雪應制</font>   </b>   <br />   上日登樓賞，中天御輦飛。後庭聯舞唱，前席仰恩輝。   <br />   睿作風雲起，農祥雨雪霏。幸陪人勝節，長願奉垂衣。  </p>  <p align=\"center\">   <b>    <font color=\"#FF6600\">陪幸臨渭亭遇雪應制</font>   </b>   <br />   青陽御紫微，白雪下彤闈。浹壤流天霈，綿區灑帝輝。   <br />   水如銀度燭，雲似玉披衣。為得因風起，還來就日飛。  </p>  <p align=\"center\">   <b>    <font color=\"#FF6600\">奉和九日侍宴應制得濃字</font>   </b>   <br />   望幸紆千乘，登高自九重。台疑臨戲馬，殿似接疏龍。   <br />   捧篋萸香遍，稱觴菊氣濃。更看仙鶴舞，來此慶時雍。  </p>  <p align=\"center\">   <b>    <font color=\"#FF6600\">送沙門弘景道俊玄奘還荊州應制</font>   </b>   <br />   初日承歸旨，秋風起贈言。漢珠留道味，江璧返真源。   <br />   地出南關遠，天回北斗尊。寧知一柱觀，卻啟四禪門。  </p>  <p align=\"center\">   <b>    <font color=\"#FF6600\">奉和九月九日登慈恩寺浮圖應制</font>   </b>   <br />   湧塔臨玄地，高層瞰紫微。鳴鑾陪帝出，攀橑翊天飛。   <br />   慶洽重陽壽，文含列象輝。小臣叨載筆，欣此頌巍巍。  </p>  <p align=\"center\">   <b>    <font color=\"#FF6600\">閏九月九日幸總持寺登浮圖應制</font>   </b>   <br />   清蹕幸禪樓，前驅歷御溝。還疑九日豫，更想六年遊。   <br />   聖藻輝纓絡，仙花綴冕旒。所欣延億載，寧祗慶重秋。  </p>  <p align=\"center\">   <b>    <font color=\"#FF6600\">侍宴長寧公主東莊應制</font>   </b>   <br />   紫禁乘宵動，青門訪水嬉。貴遊鱣序集，仙女鳳樓期。   <br />   合宴簪紳滿，承恩雨露滋。北辰還捧日，東館幸逢時。  </p>  <p align=\"center\">   <b>    <font color=\"#FF6600\">幸白鹿觀應制</font>   </b>   <br />   制蹕乘驪阜，回輿指鳳京。南山四皓謁，西嶽兩童迎。   <br />   雲幄臨懸圃，霞杯薦赤城。神明近茲地，何必往蓬瀛。  </p>  <p align=\"center\">   <b>    <font color=\"#FF6600\">次蘇州</font>   </b>   <br />   洛渚問吳潮，吳門想洛橋。夕煙楊柳岸，春水木蘭橈。   <br />   城邑南樓近，星辰北斗遙。無因生羽翼，輕舉托還飆。  </p>  <p align=\"center\">   <b>    <font color=\"#FF6600\">寄胡皓時在南中</font>   </b>   <br />   徭役苦流滯，風波限溯洄。江流通地骨，山道繞天台。   <br />   有鳥圖南去，無人見北來。閉門滄海曲，雲霧待君開。  </p>  <p align=\"center\">   <b>    <font color=\"#FF6600\">餞許州宋司馬赴任</font>   </b>   <br />   展驥旌時傑，談雞美代賢。暫離仙掖務，追送近郊筵。   <br />   地慘金商節，人康璧假田。從來昆友事，咸以佩刀傳。  </p>  <p align=\"center\">   <b>    <font color=\"#FF6600\">餞唐州高使君赴任</font>   </b>   <br />   淮源之水清，可以濯君纓。彼美稱才傑，親人佇政聲。   <br />   歲寒疇曩意，春晚別離情。終歎臨岐遠，行看擁傳榮。  </p>  <p align=\"center\">   <b>    <font color=\"#FF6600\">哭僕射鄂公楊再思</font>   </b>   <br />   端揆凝邦績，台階闡國猷。方崇大廈棟，忽逝巨川舟。   <br />   白日銘安在，清風頌獨留。死生恩命畢，零落掩山丘。  </p>  <p align=\"center\">   <b>    <font color=\"#FF6600\">故趙王屬贈黃門侍郎上官公輓詞</font>   </b>   <br />   暮歸泉壤隔，朝發城池戀。漢畤結愁陰，秦陵下悲霰。   <br />   駸駸百駟馳，憫憫群龍餞。石馬徒自施，玉人終不見。  </p>  <p align=\"center\">   <b>    <font color=\"#FF6600\">淮陽公主輓歌</font>   </b>   <br />   玉顏生漢渚，湯沐榮天女。金縷化邙塵，哀榮感路人。   <br />   鳳凰曾作伴，螻蟻忽為親。疇日成蹊處，穠華不復春。  </p>  <p align=\"center\">   <b>    <font color=\"#FF6600\">故西台侍郎上官公輓歌</font>   </b>   <br />   宇內文儒重，朝端禮命優。立言多啟沃，論道盛謀猷。   <br />   顧日琴安在，沖星劍不留。徒懷東武襚，更掩北原丘。  </p>  <p align=\"center\">   <b>    <font color=\"#FF6600\">高安公主輓歌二首</font>   </b>   <br />   湯沐三千賦，樓台十二重。銀爐稱貴幸，玉輦盛過逢。   <br />   嬪則留中饋，娥輝沒下舂。平陽百歲後，歌舞為誰容。  </p>  <p align=\"center\">賓衛儼相依，橫門啟曙扉。靈陰蟾兔缺，仙影鳳凰飛。   <br />   一水秋難渡，三泉夜不歸。況臨青女節，瑤草更前哀。  </p>  <p align=\"center\">   <b>    <font color=\"#FF6600\">奉和初春幸太平公主南莊應制</font>   </b>   <br />   平陽館外有仙家，沁水園中好物華。地出東郊回日御，城臨南斗度雲車。   <br />   風泉韻繞幽林竹，雨霰光搖雜樹花。已慶時來千億壽，還言日暮九重賒。  </p>  <p align=\"center\">   <b>    <font color=\"#FF6600\">興慶池侍宴應制</font>   </b>   <br />   神池氾濫水盈科，仙蹕紆徐步輦過。縱桌洄沿萍溜合，開軒眺賞麥風和。   <br />   潭魚在藻供遊詠，谷鳥含櫻入賦歌。寄語乘槎溟海客，回頭來此問天河。  </p>  <p align=\"center\">   <b>    <font color=\"#FF6600\">侍宴安樂公主山莊應制</font>   </b>   <br />   金輿玉輦背三條，水閣山樓望九霄。野外初迷七聖道，河邊忽睹二靈橋。   <br />   懸冰滴滴依虯箭，清吹泠泠雜鳳簫。回晚平陽歌舞合，前溪更轉木蘭橈。  </p>  <p align=\"center\">   <b>    <font color=\"#FF6600\">奉和春日幸望春宮應制</font>   </b>   <br />   東城結宇敞千尋，北闕回輿具四臨。麗日祥煙承罕畢，輕荑弱草藉衣簪。   <br />   秦商重沓雲巖近，河渭縈紆霧壑深。謬接鵷鴻陪賞樂，還欣魚鳥遂飛沉。  </p>  <p align=\"center\">   <b>    <font color=\"#FF6600\">人日重宴大明宮恩賜彩縷人勝應制</font>   </b>   <br />   詰旦行春上苑中，憑高卻下大明宮。千年執象寰瀛泰，七日為人慶賞隆。   <br />   鐵鳳曾鶱搖瑞雪，銅烏細轉入祥風。此時朝野歡無算，此歲雲天樂未窮。  </p>  <p align=\"center\">   <b>    <font color=\"#FF6600\">享龍池樂第八章</font>   </b>   <br />   星分邑里四人居，水洊源流萬頃餘。魏國君王稱象處，晉家蕃邸化龍初。   <br />   青蒲暫似遊梁馬，綠藻還疑宴鎬魚。自有神靈滋液地，年年雲物史官書。  </p>  <p align=\"center\">   <b>    <font color=\"#FF6600\">奉和幸禮部尚書竇希玠宅應制（一作陪幸五王宅）</font>   </b>   <br />   家住千門側，亭臨二水傍。貴遊開北地，宸眷幸西鄉。   <br />   曳履迎中谷，鳴絲出後堂。浦疑觀萬象，峰似駐三光。   <br />   草向瓊筵樂，花承繡扆香。聖情思舊重，留飲賦雕章。  </p>  <p align=\"center\">   <b>    <font color=\"#FF6600\">奉和晦日幸昆明池應制</font>   </b>   <br />   玉輅尋春賞，金堤重晦遊。川通黑水浸，地派紫泉流。   <br />   晃朗扶桑出，綿聯杞樹周。烏疑填海處，人似隔河秋。   <br />   劫盡灰猶識，年移石故留。汀洲歸桌晚，簫鼓雜汾謳。  </p>  <p align=\"center\">   <b>    <font color=\"#FF6600\">奉和幸長安故城未央宮應制</font>   </b>   <br />   鳳輦乘春陌，龍山訪故台。北宮才盡處，南斗獨昭回。   <br />   肆覽飛宸札，稱觴引御杯。已觀蓬海變，誰厭柏梁災。   <br />   代挹孫通禮，朝稱賈誼才。忝儕文雅地，先後各時來。  </p>  <p align=\"center\">   <b>    <font color=\"#FF6600\">陪幸韋嗣立山莊應制（一作宋之問詩）</font>   </b>   <br />   樞掖調梅暇，林園種槿初。入朝榮劍履，退食偶琴書。   <br />   地隱東巖室，天回北斗車。旌門臨窈窕，輦道屬扶疏。   <br />   雲罕明丹谷，霜笳徹紫虛。水疑投石處，溪似釣璜餘。   <br />   帝澤頒卮酒，人歡頌里閭。一承黃竹詠，長奉白茆居。  </p>  <p align=\"center\">   <b>    <font color=\"#FF6600\">奉和幸望春宮送朔方軍大總管張仁但</font>   </b>   <br />   邊郊草具腓，河塞有兵機。上宰調梅寄，元戎細柳威。   <br />   武貔東道出，鷹隼北庭飛。玉匣謀中野，金輿下太微。   <br />   投醪銜餞酌，緝袞事征衣。勿謂公孫老，行聞奏凱歸。  </p>  <p align=\"center\">   <b>    <font color=\"#FF6600\">奉和幸三會寺應制</font>   </b>   <br />   睿德總無邊，神皋擇勝緣。二儀齊法駕，三會禮香筵。   <br />   漢闕中黃近，秦山太白連。台疑觀鳥日，池似刻鯨年。   <br />   滿月臨真境，秋風入御弦。小臣叨下列，持管謬窺天。  </p>  <p align=\"center\">   <b>    <font color=\"#FF6600\">奉和幸大薦福寺（寺即中宗舊宅）</font>   </b>   <br />   象設隆新宇，龍潛想舊居。碧樓披玉額，丹仗導金輿。   <br />   代日興光近，周星掩曜初。空歌清沛築，梵樂奏胡書。   <br />   帝造環三界，天文賁六虛。康哉孝理日，崇德在真如。  </p>  <p align=\"center\">   <b>    <font color=\"#FF6600\">夏日都門送司馬員外逸客孫員外佺北征</font>   </b>   <br />   日逐滋南寇，天威撫北垂。析珪行仗節，持印且分麾。   <br />   羽檄雙鳧去，兵車駟馬馳。虎旗懸氣色，龍劍抱雄雌。   <br />   候月期戡翦，經時念別離。坐聞關隴外，無復引弓兒。  </p>  <p align=\"center\">   <b>    <font color=\"#FF6600\">元日恩賜柏葉應制（景龍四年）</font>   </b>   <br />   勁節凌冬勁，芳心待歲芳。能令人益壽，非止麝含香。  </p>  <p align=\"center\">   <b>    <font color=\"#FF6600\">侍宴桃花園詠桃花應制</font>   </b>   <br />   綺萼成蹊遍篽芳，紅英撲地滿筵香。莫將秋宴傳王母，來比春華奉聖皇。  </p>  <p align=\"center\">   <b>    <font color=\"#FF6600\">奉和三日祓禊渭濱</font>   </b>   <br />   上林花鳥暮春時，上巳陪遊樂在茲。此日欣逢臨渭賞，昔年空道濟汾詞。  </p>  <p align=\"center\">   <b>    <font color=\"#FF6600\">奉和幸韋嗣立山莊侍宴應制</font>   </b>   <br />   曲榭迴廊繞澗幽，飛泉噴下溢池流。只應感發明王夢，遂得邀迎聖帝遊。  </p>  <p align=\"center\">   <b>    <font color=\"#FF6600\">侍宴安樂公主新宅應制</font>   </b>   <br />   牽牛南渡象昭回，學鳳樓成帝女來。平旦鵷鸞歌舞席，方宵鸚鵡獻酬杯。  </p>  <p align=\"center\">   <b>    <font color=\"#FF6600\">餞唐永昌</font>   </b>   <br />   田郎才貌出咸京，潘子文華向洛城。願以深心留善政，當令強項謝高名。  </p> "}