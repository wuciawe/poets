{"id":"7-885","content":"   <div align=\"center\">   <span class=\"style1\">劉克遜</span>  </div>  <p align=\"center\">   <span class=\"style2\">水調歌頭‧同黃主簿登清風峽劉魁讀書岩賦水調歌頭調</span>   <br />   解變西昆體，一賦冠群英。清風峽畔，至今堂已讀書名。   <br />   富貴輕於塵土，孝義高於山嶽，惜不大其成。陵谷縱遷改，草木亦光榮。   <br />   與仇香，穿阮屐，試同登。石龕雖窄，可容一几短檠燈。   <br />   千仞蒼崖如削，四面翠屏不斷，雲霧鎮長生。最愛岩前水，猶作誦弦聲。  </p> "}