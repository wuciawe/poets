{"id":"6-142","content":"   <center>   <font size=\"+3\" face=\"標楷體\">    <b>     <font color=\"#FF6600\">花蕊夫人</font>    </b>   </font>   <p>徐氏，青城人。幼能文，尤長於宮詞，得幸蜀主孟昶，賜號花蕊夫人。</p>   <p>    <b>     <font color=\"#FF6600\">宮詞（梨園子弟以下四十一首一作王珪詩）</font>    </b>    <br />    五雲樓閣鳳城間，花木長新日月閒。三十六宮連內苑，太平天子住昆山。   </p>   <p>會真廣殿約宮牆，樓閣相扶倚太陽。淨甃玉階橫水岸，御爐香氣撲龍床。</p>   <p>龍池九曲遠相通，楊柳絲牽兩岸風。長似江南好風景，畫船來去碧波中。</p>   <p>東內斜將紫禁通，龍池鳳苑夾城中。曉鐘聲斷嚴妝罷，院院紗窗海日紅。</p>   <p>殿名新立號重光，島上亭台盡改張。但是一人行幸處，黃金閣子鎖牙床。</p>   <p>夾城門與內門通，朝罷巡遊到苑中。每日日高祗候處，滿堤紅艷立春風。</p>   <p>廚船進食簇時新，侍宴無非列近臣。日午殿頭宣索鱠，隔花催喚打魚人。</p>   <p>立春日進內園花，紅蕊輕輕嫩淺霞。跪到玉階猶帶露，一時宣賜與宮娃。</p>   <p>三面宮城盡夾牆，苑中池水白茫茫。直從獅子門前入，旋見亭台繞岸傍。</p>   <p>離宮別院繞宮城，金版輕敲合鳳笙。夜夜月明花樹底，傍池長有按歌聲。</p>   <p>御制新翻曲子成，六宮才唱未知名。盡將觱篥來抄譜，先按君王玉笛聲。</p>   <p>內家宣錫生辰宴，隔夜諸宮進御花。後殿未聞宮主入，東門先報下金車。</p>   <p>端午生衣進御床，赭黃羅帕覆金箱。美人捧入南薰殿，玉腕斜封彩縷長。</p>   <p>選進仙韶第一人，才勝羅綺不勝春。重教按舞桃花下，只踏殘紅作地裀。</p>   <p>侍女爭揮玉彈弓，金丸飛入亂花中。一時驚起流鶯散，踏落殘花滿地紅。</p>   <p>七寶欄杆白玉除，新開涼殿幸金輿。一溝泛碧流春水，四面瓊鉤搭綺疏。</p>   <p>山樓彩鳳棲寒月，宴殿金麟吐御香。蜀錦地衣呈隊舞，教頭先出拜君王。</p>   <p>天外明河翻玉浪，樓西涼月湧金盆。香銷甲乙床前帳，宮鎖玲瓏閉殿門。</p>   <p>細風欹葉撼宮梧，早怯秋寒著繡繻。玉宇無人雙燕去，一彎新月上金樞。</p>   <p>夜寒金屋篆煙飛，燈燭分明在紫微。漏永禁宮三十六，燕回爭踏月輪歸。</p>   <p>曉吹翩翩動翠旗，爐煙千疊瑞雲飛。何人奏對偏移刻，御史天香隔繡衣。</p>   <p>金井秋啼絡緯聲，出花宮漏報嚴更。不知誰是金鑾直，玉宇沉沉夜氣清。</p>   <p>內庭秋燕玉池東，香散荷花水殿風。阿監採菱牽錦纜，月明猶在畫船中。</p>   <p>東宮花燭彩樓新，天上仙橋上鎖春。偏出六宮歌舞奏，嫦娥初到月虛輪。</p>   <p>紗幔薄垂金麥穗，簾鉤纖掛玉蔥條。樓西別起長春殿，香碧紅泥透蜀椒。</p>   <p>翠華香重玉爐添，雙鳳樓頭曉日暹。扇掩紅鸞金殿悄，一聲清蹕捲珠簾。</p>   <p>金作蟠龍繡作麟，壺中樓閣禁中春。君王避暑來遊幸，風月橫秋氣象新。</p>   <p>清曉自傾花上露，冷侵宮殿玉蟾蜍。擘開五色銷金紙，碧鎖窗前學草書。</p>   <p>翠鈿貼靨輕如笑，玉鳳雕釵裊欲飛。拂曉賀春皇帝閣，綵衣金勝近龍衣。</p>   <p>瑣聲金徹閣門環，簾捲珍珠十二間。別殿春風呼萬歲，中丞新押散朝班。</p>   <p>雞人報曉傳三唱，玉井金床轉轆轤。煙引御爐香繞殿，漏簽初刻上銅壺。</p>   <p>御按橫金殿幄紅，扇開雲表露天容。太常奏備三千曲，樂府新調十二鐘。</p>   <p>宮女熏香進御衣，殿門開鎖請金匙。朝陽初上黃金屋，禁夜春深晝漏遲。</p>   <p>三月金明柳絮飛，岸花堤草弄春時。樓船百戲催宣賜，御輦今年不上池。</p>   <p>內人稀見水鞦韆，爭擘珠簾帳殿前。第一錦標誰奪得，右軍輸卻小龍船。</p>   <p>夜色樓台月數層，金猊煙穗繞觚稜。重廊屈折連三殿，密上真珠百寶燈。</p>   <p>天門晏閉九重關，樓倚銀河氣象間。一點星球重絳闕，五雲仙仗下蓬山。</p>   <p>禁里春濃蝶自飛，御蠶眠處弄新絲。碧窗盡日教鸚鵡，念得君王數首詩。</p>   <p>鬥草深宮玉檻前，春蒲如箭荇如錢。不知紅藥欄杆曲，日暮何人落翠鈿。</p>   <p>太液波清水殿涼，畫船驚起宿鴛鴦。翠眉不及池邊柳，取次飛花入建章。</p>   <p>御座垂簾繡額單，冰山重疊貯金盤。玉清迢遞無塵到，殿角東西五月寒。</p>   <p>春心滴破花邊漏，曉夢敲回禁里鐘。十二楚山何處是，御樓曾見兩三峰。</p>   <p>博山夜宿沈香火，帳外時聞暖鳳笙。理遍從頭新上曲，殿前龍直未交更。</p>   <p>春殿千官宴卻歸，上林鶯舌報花時。宣徽旋進新裁曲，學士爭吟應詔詩。</p>   <p>釣線沈波漾彩舟，魚爭芳餌上龍鉤。內人急捧金盤接，撥剌紅鱗躍未休。</p>   <p>蕙炷香銷燭影殘，御衣熏盡輒更闌。歸來困頓眠紅帳，一枕西風夢裡寒。</p>   <p>東宮降誕挺佳辰，少海星邊擁瑞雲。中尉傳聞三日宴，翰林當撰洗兒文。</p>   <p>酒庫新修近水傍，潑醅初熟五雲漿。殿前供御頻宣索，追入花間一陣香。</p>   <p>白籐花限白銀花，閤子門當寢殿斜。近被宮中知了事，每來隨駕使煎茶。</p>   <p>西球場裡打球回，御宴先於苑內開。宣索教坊諸伎樂，傍池催喚入船來。</p>   <p>昭儀侍宴足精神，玉燭抽看記飲巡。倚賴識書為錄事，燈前時復錯瞞人。</p>   <p>後宮阿監裹羅巾，出入經過苑囿頻。承奉聖顏憂誤失，就中長怕內夫人。</p>   <p>管弦聲急滿龍池，宮女藏鉤夜宴時。好是聖人親捉得，便將濃墨掃雙眉。</p>   <p>密室紅泥地火爐，內人冬日晚傳呼。今宵駕幸池頭宿，排比椒房得暖無。</p>   <p>畫船花舫總新妝，進入池心近島傍。松柏樓窗楠木板，暖風吹過一團香。</p>   <p>三清台近苑牆東，樓檻層層映水紅。盡日綺羅人度曲，管弦聲在半天中。</p>   <p>安排諸院接行廊，外檻周回十里強。青錦地衣紅繡毯，盡鋪龍腦鬱金香。</p>   <p>安排竹柵與笆籬，養得新生鵓鴿兒。宣受內家專餵飼，花毛間看總皆知。</p>   <p>年初十五最風流，新賜雲鬟便上頭。按罷霓裳歸院裡，畫樓雲閣總重修。</p>   <p>金畫香台出露盤，黃龍雕刻繞朱欄。焚修每遇三元節，天子親簪白玉冠。</p>   <p>六宮一例雞冠子，新樣交鐫白玉花。欲試澹妝兼道服，面前宣與唾盂家。</p>   <p>三月櫻桃乍熟時，內人相引看紅枝。回頭索取黃金彈，繞樹藏身打雀兒。</p>   <p>小小宮娥到內園，未梳雲鬢臉如蓮。自從配與夫人後，不使尋花亂入船。</p>   <p>錦城上起凝煙閣，擁殿遮樓一向高。認得聖顏遙望見，碧欄杆映赭黃袍。</p>   <p>水車踏水上宮城，寢殿簷頭滴滴鳴。助得聖人高枕興，夜涼長作遠灘聲。</p>   <p>平頭船子小龍床，多少神仙立御旁。旋刺篙竿令過岸，滿池春水蘸紅妝。</p>   <p>苑東天子愛巡遊，御岸花堤枕碧流。新教內人供射鴨，長將弓箭繞池頭。</p>   <p>羅衫玉帶最風流，斜插銀篦慢裹頭。閒向殿前騎御馬，揮鞭橫過小紅樓。</p>   <p>沉香亭子傍池斜，夏日巡遊歇翠華。簾畔玉盆盛淨水，內人手裡剖銀瓜。</p>   <p>薄羅衫子透肌膚，夏日初長板閣虛。獨自憑欄無一事，水風涼處讀文書。</p>   <p>婕妤生長帝王家，常近龍顏逐翠華。楊柳岸長春日暮，傍池行困倚桃花。</p>   <p>月頭支給買花錢，滿殿宮人近數千。遇著唱名多不語，含羞走過御床前。</p>   <p>小雨霏微潤綠苔，石楠紅杏傍池開。一枝插向金瓶裡，捧進君王玉殿來。</p>   <p>錦鱗躍水出浮萍，荇草牽風翠帶橫。恰似金梭攛碧沼，好題幽恨寫閨情。</p>   <p>春天睡起曉妝成，隨侍君王觸處行。畫得自家梳洗樣，相憑女伴把來呈。</p>   <p>舞頭皆著畫羅衣，唱得新翻御制詞。每日內庭聞教隊，樂聲飛上到龍墀。</p>   <p>春早尋花入內園，競傳宣旨欲黃昏。明朝駕幸遊蠶市，暗使氈車就苑門。</p>   <p>半夜搖船載內家，水門紅蠟一行斜。聖人正在宮中飲，宣使池頭旋折花。</p>   <p>春日龍池小宴開，岸邊亭子號流杯。沈檀刻作神仙女，對捧金樽水上來。</p>   <p>梨園子弟簇池頭，小樂攜來候宴遊。旋炙銀笙先按拍，海棠花下合梁州。</p>   <p>慢梳鬟髻著輕紅，春早爭求芍葯叢。近日承恩移住處，夾城裡面占新宮。</p>   <p>別色官司御輦家，黃衫束帶臉如花。深宮內院參承慣，常從金輿到日斜。</p>   <p>日高房裡學圍棋，等候官家未出時。為賭金錢爭路數，專憂女伴怪來遲。</p>   <p>摴蒱冷澹學投壺，箭倚腰身約畫圖。盡對君王稱妙手，一人來射一人輸。</p>   <p>慢揎紅袖指纖纖，學釣池魚傍水邊。忍冷不禁還自去，釣竿常被別人牽。</p>   <p>宣城院約池南岸，粉壁紅窗畫不成。總是一人行幸處，徹宵聞奏管弦聲。</p>   <p>丹霞亭浸池心冷，曲沼門含水腳清。傍岸鴛鴦皆著對，時時出向淺沙行。</p>   <p>楊柳陰中引御溝，碧梧桐樹擁朱樓。金陵城共滕王閣，畫向丹青也合羞。</p>   <p>晚來隨駕上城遊，行到東西百子樓。回望苑中花柳色，綠陰紅艷滿池頭。</p>   <p>牡丹移向苑中栽，儘是藩方進入來。未到末春緣地暖，數般顏色一時開。</p>   <p>明朝臘日官家出，隨駕先須點內人。回鶻衣裝回鶻馬，就中偏稱小腰身。</p>   <p>盤鳳鞍韉閃色妝，黃金壓胯紫遊韁。自從揀得真龍種，別置東頭小馬坊。</p>   <p>翠輦每從城畔出，內人相次簇池隈。嫩荷花裡搖船去，一陣香風逐水來。</p>   <p>高燒紅燭點銀燈，秋晚花池景色澄。今夜聖人新殿宿，後宮相競覓祇承。</p>   <p>苑中排比宴秋宵，絃管掙摐各自調。日晚閣門傳聖旨，明朝盡放紫宸朝。</p>   <p>夜深飲散月初斜，無限宮嬪亂插花。近侍婕妤先過水，遙聞隔岸喚船家。</p>   <p>宮娥小小艷紅妝，唱得歌聲繞畫梁。緣是太妃新進入，座前頒賜小羅箱。</p>   <p>池心小樣釣魚船，入玩偏宜向晚天。掛得彩帆教便放，急風吹過水門前。</p>   <p>傍池居住有漁家，收網搖船到淺沙。預進活魚供日料，滿筐跳躍白銀花。</p>   <p>秋晚紅妝傍水行，競將衣袖撲蜻蜓。回頭瞥見宮中喚，幾度藏身入畫屏。</p>   <p>御溝春水碧於天，宮女尋花入內園。汗濕紅妝行漸困，岸頭相喚洗花鈿。</p>   <p>亭高百尺立春風，引得君王到此中。床上翠屏開六扇，折枝花綻牡丹紅。</p>   <p>內人承寵賜新房，紅紙泥窗繞畫廊。種得海柑才結子，乞求自送與君王。</p>   <p>翡翠簾前日影斜，御溝春水浸成霞。侍臣向晚隨天步，共看池頭滿樹花。</p>   <p>金碧欄杆倚岸邊，捲簾初聽一聲蟬。殿頭日午搖紈扇，宮女爭來玉座前。</p>   <p>嫩荷香撲釣魚亭，水面文魚作隊行。宮女齊來池畔看，傍簾呼喚勿高聲。</p>   <p>新翻酒令著詞章，侍宴初聞憶卻忙。宣使近臣傳賜本，書家院裡遍抄將。</p>   <p>寒食清明小殿旁，彩樓雙夾鬥雞場。內人對御分明看，先賭紅羅被十床。</p>   <p>寢殿門前曉色開，紅泥藥樹間花栽。君王未起翠簾捲，又發宮人上直來。</p>   <p>海棠花發盛春天，遊賞無時引御筵。繞岸結成紅錦帳，暖枝猶拂畫樓船。</p>   <p>日晚宮人外按回，自牽驄馬出林隈。御前接得高叉手，射得山雞喜進來。</p>   <p>朱雀門高花外開，球場空闊淨塵埃。預排白兔兼蒼狗，等候君王按鶻來。</p>   <p>會仙觀內玉清壇，新點宮人作女冠。每度駕來羞不出，羽衣初著怕人看。</p>   <p>老大初教學道人，鹿皮冠子澹黃裙。後宮歌舞今拋擲，每日焚香事老君。</p>   <p>法雲寺裡中元節，又是官家誕降辰。滿殿香花爭供養，內園先佔得鋪陳。</p>   <p>金章紫綬選高班，每每東頭近聖顏。才藝足當恩寵別，只堪供奉一場閒。</p>   <p>內人深夜學迷藏，遍繞花叢水岸傍。乘興忽來仙洞裡，大家尋覓一時忙。</p>   <p>小院珠簾著地垂，院中排比不相知。羨他鸚鵡能言語，窗裡偷教鴝鵒兒。</p>   <p>島樹高低約浪痕，苑中斜日欲黃昏。樹頭木刻雙飛鶴，蕩起晴空映水門。</p>   <p>大臣承寵賜新莊，梔子園東柳岸傍。今日聖恩親幸到，板橋頭是讀書堂。</p>   <p>樹葉初成鳥護窠，石榴花裡笑聲多。眾中遺卻金釵子，拾得從他要贖麼。</p>   <p>小殿初成粉未乾，貴妃姊妹自來看。為逢好日先移入，續向街西索牡丹。</p>   <p>內人相續報花開，準擬君王便看來。逢著五絃琴繡袋，宜春院裡按歌回。</p>   <p>巡吹慢遍不相和，暗數看誰曲校多。明日梨花園裡見，先須逐得內家歌。</p>   <p>黃金合裡盛紅雪，重結香羅四出花。一一傍邊書敕字，中官送與大臣家。</p>   <p>宮人早起笑相呼，不識階前掃地夫。乞與金錢爭借問，外頭還似此間無。</p>   <p>小隨阿姊學吹笙，見好君王賜與名。夜拂玉床朝把鏡，黃金殿外不教行。</p>   <p>日高殿裡有香煙，萬歲聲長動九天。妃子院中初降誕，內人爭乞洗兒錢。</p>   <p>宮花不共外花同，正月長生一半紅。供御櫻桃看守別，直無鴉鵲到園中。</p>   <p>殿前鋪設兩邊樓，寒食宮人步打球。一半走來爭跪拜，上棚先謝得頭籌。</p>   <p>大儀前日暖房來，囑向朝陽乞藥栽。敕賜一窠紅躑躅，謝恩未了奏花開。</p>   <p>御前新賜紫羅襦，步步金階上軟輿。宮局總來為喜樂，院中新拜內尚書。</p>   <p>鸚鵡誰教轉舌關，內人手裡養來奸。語多更覺承恩澤，數對君王憶隴山。</p>   <p>分朋閒坐賭櫻桃，收卻投壺玉腕勞。各把沉香雙陸子，局中鬥累阿誰高。</p>   <p>禁寺紅樓內裡通，笙歌引駕夾城東。裹頭宮監堂前立，手把牙鞘竹彈弓。</p>   <p>舞來汗濕羅衣徹，樓上人扶下玉梯。歸到院中重洗面，金花盆裡潑銀泥。</p>   <p>宿妝殘粉未明天，總立昭陽花樹邊。寒食內人長白打，庫中先散與金錢。</p>   <p>眾中偏得君王笑，偷把金箱筆硯開。書破紅蠻隔子上，旋推當直美人來。</p>   <p>水中芹葉土中花，拾得還將避眾家。總待別人般數盡，袖中拈出郁金芽。</p>   <p>玉簫改調箏移柱，催換紅羅繡舞筵。未戴柘枝花帽子，兩行宮監在簾前。</p>   <p>窗窗戶戶院相當，總有珠簾玳瑁床。雖道君王不來宿，帳中長是炷牙香。</p>   <p>    <b>     <font color=\"#FF6600\">述國亡詩</font>    </b>    <br />    君王城上豎降旗，妾在深宮那得知。十四萬人齊解甲，寧無一個是男兒。   </p>  </center> "}