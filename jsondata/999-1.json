{"id":"999-1","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>西清詩話     <font size=\"+2\">宋‧蔡絛</font>    </b>   </font>  </div>  <p align=\"center\">   <br />   <font color=\"#FF6600\" size=\"+2\" face=\"標楷體\">    <b>卷上</b>   </font>  </p>  <p>今上皇帝天縱神聖文武，雖藝文餘事，天下瞻仰如日月星斗，一篇朝出，四海夕   <br />   傳。自始即位，製《太陵挽詩》五章：   <br />   <strong>武帳初籌夜，雲軿忽帝鄉。百神朝禹穴，三載服堯喪。    <br />    北極聯龍袞，西風析雁行。空餘千古事，纘述愧重光。    <br />    <br />    姑射仙期早，華胥夢已陳。朝廷繄聖母，基業付沖人。    <br />    日轉銅壺晝，天移玉座春。九門笳鼓發，悲慟屬車塵。    <br />    <br />    睿哲天攸縱，神機智獨謀。塵流藏寶閣，煙鎖受降樓。    <br />    風急鴒原晚，霜寒雁序秋。遺衣今在寢，猶想未明求。    <br />    <br />    每御中天座，猶思玉色溫。瑤階花自落，寶扇影空存。    <br />    重感天休戚，欽承世及恩。欲階追述志，永紹裕陵尊。    <br />    <br />    憶開王邸日，曾駐六龍飛。玉宇春初永，金盤露未晞。    <br />    荊根方並秀，棣萼更交輝。今日承基序，追懷往事非。   </strong>   <br />   夷夏已爭諷誦，萬國同聲。又君臣賡載，光絕前古。每賜宰臣詩，流傳至今。獨   <br />   略載和篇，如《宣和玉宇》詩：   <br />   <strong>帝心少愒萬機勞，倚壑開門對寂寥。朱拱留雲晴入岫，碧岩竇月夜成瑤。    <br />    泛桃出水花誰誤，乘鶴飛仙手可招。三十六天今第一，人天相際路非遙。   </strong>   <br />   《西垣紫芝》詩：   <br />   <strong>華省宣猷合太和，國芝今已見祥多。親承雨露由黃闥，秀發瓊瑤上紫柯。    <br />    自是堯階先有莢，敢同周畝旅歸禾。從臣休第甘泉頌，雲漢為章帝作歌。   </strong>   <br />   《和元宵賜高麗》：   <br />   <strong>樓上珠明晝漏殘，樓前鼓吹半天寒。雲間列曜分千炬，木末行廚走百盤。    <br />    近報車書通朔漠，好傳燈火到更安。玉霄簾捲天顏近，多少都人舉首看。   </strong>   <br />   《角樓錫燕》：   <br />   <strong>初元後夜宴慈頒，闕角重來暖卻寒。妙舞蹁躚回鳳鑒，大弦嘈雜落珠盤。    <br />    路由丹陛人誰到，身在半天心敢安。爛熳春光歌鼓盛，老年今似霧中看。   </strong>   <br />   宣和庚子歲，上將祀方丘，積雨未解。至日，陰雲廓開，鑾輅出郊，都人士女，   <br />   帷觀夾道，禮儀明備，盛無前此。玉色喜甚，降輅走筆，賜魯公詩曰：   <br />   <strong>偃武欣逢大有年，袛宮齋祓若冰淵。方虞作解濡青輅，可喜虛蟾湛碧天。    <br />    多士三千鵷就列，都人百萬錦成川。祖宗基構持盈大，三載坤輿敢怠焉。   </strong>   <br />   且命趣和以進，即應制曰：   <br />   <strong>鑾輅方丘接九年，帝誠蠲潔契心淵。鬼神雷雨朝中夜，星月旂常戴曉天。    <br />    朱夏好風臨至日，霽光浮水見因川。聲明文物追千古，革陋承休莫大焉。   </strong>   <br />   仰惟神化之妙，多成於頃刻，獨魯公以耆儒仰副帝澤，上每特出宸章，群臣莫望   <br />   也。榮耀家庭，傳之無窮。大懼未廣，輒紀其一二，以見君臣相與之盛，詳見家   <br />   集云。  </p>  <p>《唐書‧列女傳》：王珪微時，母盧氏嘗云：〔子必貴，但未見汝與遊者。〕珪   <br />   一日引房玄齡、杜如晦過之。母曰：〔汝貴無疑。〕所載止此而已。質之少陵詩   <br />   ，事未究也。《送重表侄王砯》云：〔我之曾老姑，爾之高祖母。〕則珪母杜氏   <br />   ，非盧氏也。又云：   <br />   <strong>爾祖未顯時，歸為尚書婦。隋朝大業末，房杜俱交友。    <br />    長者來在門，荒年自糊口。家貧無供給，客位但箕帚。    <br />    俄頃羞頗珍，寂寥人散後。人怪鬢髮空，吁嗟為之久。    <br />    自陳剪髻鬟，粥市充杯酒。上云天下亂，宜與英俊厚。    <br />    向竊窺數公，經綸亦俱有。次問最少年，虯髯十八九。    <br />    子等成大名，皆因此人手。下云風雲合，龍虎一吟吼。    <br />    願展丈夫雄，得辭兒女醜。秦王時在坐，真氣驚戶牖。    <br />    及乎貞觀初，尚書踐台斗。夫人常肩輿，上殿稱萬壽。    <br />    六宮師柔順，法則化妃后。至尊均嫂叔，盛事垂不朽。   </strong>   <br />   其上下詳諦如此。且一婦人識真主於側微間，事尤偉甚。史缺失而繆誤，獨少陵   <br />   載之，號〔詩史〕，信矣夫！  </p>  <p>熙寧初，張侍郎掞以二府成，詩賀王文公。公和曰：〔功謝蕭規慚漢第，恩從隗   <br />   始詫燕臺。〕示陸農師。農師曰：〔蕭規曹隨，高帝論功，蕭何第一，皆摭故實   <br />   。而『請從隗始』，初無『恩』字。〕公笑曰：〔子善問也。韓退之《鬥雞聯句   <br />   》『感恩慚隗始』，若無據，豈當對『功』字耶？〕乃知前人以用事一字偏枯，   <br />   為倒置眉目，返易巾裳，蓋慎之如此。  </p>  <p>張乖崖少時任俠擊劍，心溢六合，將遺世仙去，始與逸人傅霖詩：〔寄語巢由莫   <br />   相笑，此生終不羨輕肥。〕晚歲罷成都，轉守宛丘，有被褐騎驢叩門大呼曰：〔   <br />   語尚書青州傅霖。〕閽吏走白。公曰：〔傅先生天下士，汝何人？敢呼姓名！〕   <br />   霖笑曰：〔別子一世，尚爾童心，是豈知世間有我哉？〕公問何昔隱今出，霖曰   <br />   ：〔子將去矣，來報子耳。〕公曰：〔詠亦自知之。〕霖曰：〔知復何言！〕後   <br />   一月，公薨。出入清都者久矣，及聞傅霖事，然後知其為真仙無疑。余謂：若子   <br />   房於黃石公，武侯於龐德公，李藥師於虯髯客，顏魯公於張志和，李太白於賀知   <br />   章，少陵於司馬子微，文章跨古，功業蓋世，後者未嘗不遇寰宇外士，發發激厲   <br />   而光華垣赫、悚動千古者，又豈特乖崖而已。世不尚師友而聞道者鮮矣。  </p>  <p>本朝狀頭入相者，呂文穆公蒙正、王文正公曾、李文定公迪、宋元憲公庠。元憲   <br />   登庸，知制誥石揚休賀以詩曰：〔皇朝四十三龍首，身到黃扉止四人。〕元憲大   <br />   喜，持示同列。樞密副使王伯庸堯臣覽之，矍然色動，徐曰：〔何不道『已四人   <br />   』，而特言『止』，惜哉！〕蓋伯庸實繼元憲魁天下士，然未幾薨於位。自慶曆   <br />   距今，迄未有先多士而後大拜者，異哉！  </p>  <p>杜子美《宿龍門》詩：〔天闕象緯逼，雲臥衣裳冷。〕黃魯直校本云：〔王荊公   <br />   言『天闕』當作『天閱』，對『雲臥』為親切耳。〕余嘗讀韋述《東都記》：龍   <br />   門號雙闕，以與大內對峙，若天闕焉。此《宿龍門》詩也用〔闕〕字何疑？二公   <br />   言詩固不同，於同處乃復爾耶！  </p>  <p>歐陽公《歸田錄》論王建《霓裳詞》〔弟子部中留一色，聽風聽水作《霓裳》〕   <br />   ，以不曉聽風聽水為恨。余嘗觀唐人《西域記》云：〔龜茲國王與臣庶知樂者，   <br />   於大山間聽風水之聲，均節成音，後翻入中國，如《伊州》、《涼州》、《甘州   <br />   》，皆自龜茲至也。〕此說近之，但不及《霓裳》耳。鄭嵎《津陽門詩》注：葉   <br />   法善引明皇入月宮，聞樂歸，留寫其半。會西涼府楊敬遠進《婆羅門曲》，聲調   <br />   吻同，按之便韻，乃合二者製《霓裳羽衣》；則知《霓裳》亦來自西域云。  </p>  <p>蔡文忠公齊擢進士第一，以將作丞倅兗，將母之官，少年銳氣，日沉酣，以酒色   <br />   廢務。賢良賈公疏罔居郡中，屢謁不得見，因書一絕於屏間云：   <br />   <strong>聖君寵厚龍頭選，慈母恩深鶴髮垂。君寵母恩俱未報，酒如為患悔何追。</strong>   <br />   文忠見之，亟往泣謝，自是終身不飲酒。  </p>  <p>《唐書‧杜甫傳》：與李白、高適同登吹臺，概然莫測也。質之少陵《昔遊詩》   <br />   ：〔昔者與高李，同登單父臺。〕即知非吹臺。三人皆詞宗，果登吹臺，豈無雄   <br />   詞傑唱著後世哉？  </p>  <p>魯公嘗云：應制詩，人罕得體，獨少陵深踐閫域，如〔翼亮貞文德，丕承戢武威   <br />   〕。〔戢武威〕，唐人猶間能道之，至〔丕承〕字，何人敢入詩？亦道所不到也   <br />   。是真得應制體。不在於南金大貝，疊積滿前。前輩亦論，詩家何假金玉而後見   <br />   富貴。東坡評王禹玉詩是〔至寶丹〕，何金珠玳瑁之多也。  </p>  <p>作詩妙處在以故事敘實事，王文公尤高勝。熙寧中，華山圮，冰木稼。不久，韓   <br />   魏公薨。公作詩：〔木稼嘗聞達官怕，山頹果見哲人萎。〕用孔子語〔太山其頹   <br />   乎〕。《舊唐史》：寧王臥疾，引諺語曰：〔木稼達官怕。〕必大臣當之，吾其   <br />   死矣。已而果然。此故事敘實事也。  </p>  <p>嘉祐初，王文公、陸子履同在書林。日者王生一日見兩公，言介甫自此十五年出   <br />   將入相。顧子履曰：〔陸學士無背，仕宦齟齬多難，且壽不滿六十，官不至侍從   <br />   。〕皆如其言。子履死，家人悉夢云：〔帝命同宋次道修官制，凡吾平生所著職   <br />   官書，可盡焚之。〕未幾，朝廷果修官制焉。文公在金陵追傷子履詩云：〔主張   <br />   壽祿無三甲，收拾文章有六丁。〕用《管輅傳》謂弟辰曰：〔吾背無三甲，腹無   <br />   三壬，不壽之兆。〕及退之〔仙官敕六丁，雷電下取將〕。此亦故事敘實事，而   <br />   〔三甲〕、〔六丁〕，儼若天成也。  </p>  <p>陶淵明意趣真古，清淡之宗。詩家視淵明，猶孔門視伯夷也。其集屢經諸儒手校   <br />   ，然有《問來使》篇，世蓋未見，獨南唐與晁文元家二本有之。詩云：   <br />   <strong>爾從山中來</strong>   <font color=\"#3366FF\" size=\"-1\">（一作『南山』）</font>   <strong>，早晚發天目。</strong>   <br />   <strong>我屋</strong>   <font color=\"#3366FF\" size=\"-1\">（一作『家』）</font>   <strong>南窗下，今生幾叢菊。    <br />    薔薇葉已抽，秋蘭氣當馥。歸去來山中，山中酒應熟。   </strong>   <br />   李太白《潯陽感秋》詩：〔陶令歸去來，田家酒應熟。〕其取諸此云。  </p>  <p>薛許昌《答書生贈詩》：〔百首如一首，卷初如卷終。〕譏其不能變態也。大抵   <br />   屑屑較量屬句平勻，不免氣骨寒局，殊不知詩家要當有情致，抑揚高下，使氣宏   <br />   拔，快字凌紙。又用事能破觚為圓，剉剛成柔，始為有功，昔人所謂縛虎手也。   <br />   蘇子美《窮居和長安帥葉清臣見寄》：〔玉帳夜嚴兵似水，茅齋春靜草如煙。〕   <br />   東坡嘗作詩：〔天邊鴻鵠不易得，便令作對隨家雞。〕又有〔坐驅猛虎如群羊〕   <br />   ，真佳語也。  </p>  <p>二宋俱為晏元獻門下士，兄弟雖甚貴顯，為文必手抄寄公，懇求雕潤。嘗見景文   <br />   寄公書曰：〔莒公兄赴鎮圃田，同遊西池，作詩『長楊獵罷寒熊吼，太一波閑瑞   <br />   鵠飛』，語意驚絕。因作一聯云：『白雪久殘梁復道，黃頭閑守漢樓船。』〕仍   <br />   注〔空〕字於〔閑〕之旁，批云：〔二字未定，更望指示。〕晏公書其尾云：〔   <br />   『空』優於『閑』。且見雖有船不御之意，又字好語健。〕蓋前輩務求博約，情   <br />   實純至如此。  </p>  <p>李太白歷見司馬子微、謝自然、賀知章，或以為可與神遊八極之外，或以為謫仙   <br />   人，其風神超邁英爽可知。後世詞人狀者多矣，亦間於丹青見之，俱不若少陵云   <br />   ：〔落月滿屋梁，猶疑照顏色。〕熟味之，百世之下，想見風采，此與李太白傳   <br />   神詩也。  </p>  <p>元豐中，王文公在金陵，東坡自黃北遷，日與公遊，盡論古昔文字，閑即俱味禪   <br />   悅。公歎息謂人曰：〔不知更幾百年，方有如此人物。〕東坡渡江至儀真，《和   <br />   遊蔣山詩》寄金陵守王勝之益柔，公亟取讀，至〔峰多巧障日，江遠欲浮天〕，   <br />   乃撫几曰：〔老夫平生作詩，無此二句。〕又在蔣山時，以近製示東坡，東坡云   <br />   ：〔若『積李兮縞夜，崇桃兮炫晝』，自屈、宋沒世，曠千餘年，無復《離騷》   <br />   句法，乃今見之。〕荊公曰：〔非子瞻見諛，自負亦如此，然未嘗為俗子道也。   <br />   〕當是時，想見俗子掃軌矣。  </p>  <p>古人濡筆弄翰者，不貴雕文織采，過為精緻，必先識題，則可識當否。知此乃可   <br />   究工拙，不然，破的者鮮矣。嘗侍魯公燕居，顧為某曰：〔汝學詩，能知歌、行   <br />   、吟、謠之別乎？近人昧此，作歌而為行，製謠而為曲者多矣。且雖有名章秀句   <br />   ，若不得體，如人眉目娟好而顛倒位置，可乎？〕余退讀少陵諸作者，默有所契   <br />   ，惟心語口，未嘗為人語也。  </p>  <p>人之好惡，固自不同。子美在蜀作《悶詩》曰：〔捲簾唯白水，隱几亦青山。〕   <br />   若使余居此，應從王逸少語〔吾當卒以樂死〕，豈復更有悶耶？  </p>  <p>王君玉琪詩務刻琢，而深淳獨至，高視古今。每云：〔初學詩，易於形狀寫物，   <br />   而難於題贈，至成一家言，則反此。〕君玉《秋後蓮實詩》：〔蠶寒冰繭瘦，蜂   <br />   老露窠欹。〕比興曲盡其妙也。他詩數百千首，字字清峙，讀之如咀冰嚼雪。若   <br />   〔寒魚不食清池釣，靜鷺頻驚小閣棋〕，《聞角》詩〔隴雁半驚天在水，征人相   <br />   顧月如霜〕之類是也。  </p>  <p>王君玉謂人曰：〔詩家不妨間用俗語，尤見工夫。〕雪止未消者，俗謂〔待伴〕   <br />   。嘗有《雪詩》：〔待伴不禁鴛瓦冷，羞明常怯玉鉤斜。〕〔待伴〕、〔羞明〕   <br />   皆俗語，而採拾入句，了無痕纇，此點瓦礫為黃金手也。  </p>  <p>王仲至欽臣能詩，短句尤秀絕。初試館職，有詩云：   <br />   <strong>古木陰森白玉堂，長年來此試文章。日斜奏罷長楊賦，閑拂塵埃看畫牆。</strong>   <br />   王文公見之，甚歎愛，為改為〔奏賦長楊罷〕，且云〔詩家語如此乃健〕。是知   <br />   妙手斡旋，不煩繩削而自合矣。  </p>  <p>藥名詩，世云起自陳亞，非也。東漢已有〔離合體〕，至唐始著〔藥名〕之號，   <br />   如張籍《答鄱陽客》   <br />   <strong>江皋歲暮相逢客，黃葉霜前半夏枝。子夜吟詩向松桂，心中萬事喜君知</strong>   <strong>。</strong>   <br />   是也。  </p>  <p>集句自國初有之，未盛也。至石曼卿，人物開敏，以文為戲，然後大著。嘗見手   <br />   書《下第偶成》：〔一生不得文章力，欲上青雲未有因。聖主不勞千里召，嫦娥   <br />   何惜一枝春。鳳凰詔下雖霑命，豺虎叢中也立身。啼得血流無用處，著朱騎馬是   <br />   何人？〕又云：〔年去年來來去忙，為他人作嫁衣裳。仰天大笑出門去，獨對東   <br />   風舞一場。〕至元豐間，王文公益工於此。人言起自公，非也。  </p>  <p>丹陽焦山斷崖石《瘞鶴銘》，字雄強如倚劍戟，書之冠冕也；或傳為王逸少。自   <br />   晉迄唐，論書者未嘗及之，而碑言華陽真逸撰。歐陽文忠公《集古跋》云：〔顧   <br />   況道號。〕蘇子美詩：〔山陰不見換鵝經，京口空傳《瘞鶴銘》。〕真作右軍書   <br />   矣。余讀《道藏‧陶隱居外傳》：隱居號華陽真人，晚號華陽真逸。道書言華陽   <br />   金壇之地，第八洞天，東北門在潤州境也。丹陽與茅山地相犬牙。又三茅，陶故   <br />   居，則《瘞鶴銘》為隱居不疑。歐陽公精識絕世，於是正尤審，一質以意乃誤，   <br />   是以君子慎於傳疑也。又碑旁小碣刻詩云：〔江外水不凍，今年寒苦遲。三山在   <br />   何許？欲到風引歸。〕後題〔丹陽掾王瓚作〕。近時發地，復得一小石云：   <br />   <strong>縱步不知遠，夕陽猶未回。好花隨意發，流水趁人來。</strong>   <br />   二碑字類《瘞鶴銘》，殊不可考。余嘉其清綺，並錄之云。  </p>  <p>《榭萱錄》云：〔杜子美自負其詩，鄭虔妻病瘧，過之云：當誦予詩，瘧鬼自避   <br />   。初云『日月低秦樹，乾坤繞漢宮』；不愈，則誦『子章髑髏血糢糊，手提擲還   <br />   崔大夫』；又不愈，則誦『虯鬚似太宗，色映塞外春』。若又不愈，則盧、扁無   <br />   如之何。〕此唐未俗子之論。少陵與虔結交，義動死生。若此乃昨暮小兒語耳，   <br />   萬無此理。〔虯鬚似太宗〕，乃《八哀詩》謂汝陽王璡也。璡雖死先於虔，而《   <br />   八哀詩》乃鄭虔輩沒後同時作，則虔不及見此詩明矣。  </p>  <p>詩之聲律，至唐始成。然亦多原六朝旨意，而造語工夫，各有微妙。何遜《入西   <br />   塞詩》：〔薄雲岩際出，初月波中上。〕至少陵《江邊小閣》則云：〔薄雲岩際   <br />   宿，孤月浪中翻。〕雖因舊而益妍，此類獺髓補痕也。《玉臺集序》：〔金星將   <br />   婺女爭華，麝月與嫦娥競爽。〕北齊碑云：〔浮雲共嶺松張蓋，秋月與岩桂分叢   <br />   。〕庾子山《馬射賦》：〔落花與芝蓋齊飛，楊柳共春旗一色。〕王勃《滕王閣   <br />   記》：〔落霞與孤鶩齊飛，秋水共長天一色。〕薛逢云：〔原花將晚照爭紅，怪   <br />   石與寒流共碧。〕〔銀章與朱紱相輝，熊軾共隼旟爭貴。〕語意互相剽竊，所謂   <br />   左右拔劍，彼此相笑，於少陵精粗有間矣。學者當知古人所謂須機杼自成一家風   <br />   骨，不可與人同生共活也。  </p>  <p>杜少陵云：〔作詩用事，要如釋氏語：水中著鹽，飲水乃知鹽味。〕此說詩家密   <br />   藏也。如〔五更鼓角聲悲壯，三峽星河影動搖〕。人徒見凌轢造化之氣，不知乃   <br />   用事也。《禰衡傳》：〔撾漁陽摻，聲悲壯。〕《漢武故事》：〔星辰影動搖，   <br />   東方朔謂民勞之應。〕則善用故事者，如繫風捕影，豈有跡耶？此理迨不容聲，   <br />   余乃顯言之，已落第二矣。  </p>  <p>都人劉克者，窮該典籍，人有僻書疑事，多從質之。嘗注杜子美、李義山集，與   <br />   客論云：〔子美《人日詩》：『元日至人日，未有不陰時。』人不能知。四百餘   <br />   年來，唯子美與克會耳。〕因取書示客曰：〔此方朔占書也。歲旦至八日：一雞   <br />   、二犬、三豕、四羊、五牛、六馬、七人、八穀。其日晴，所主之物育，陰則災   <br />   。少陵意謂天寶流離，四方雲擾幅裂，人物歲歲俱災，此豈《春秋》書『王正月   <br />   』意耶？〕深得古人用心如此。  </p>  <p>作詩者，陶冶物情，體會光景，必貴乎自得。蓋格有高下，才有分限，不可強力   <br />   至也。譬之秦武陽氣蓋全燕，見秦王則戰掉失色；淮南王安，雖為神仙，謁帝猶   <br />   輕其舉止。此豈由素習哉？余以謂少陵、太白，當險阻艱難，流離困躓，意欲卑   <br />   而語未嘗不高；至於羅隱、貫休，得意偏霸，誇雄逞奇，語欲高而意未嘗不卑。   <br />   乃知天稟自然，有不能易者也。  </p>  <p>李義山《雜纂》，品目數十，蓋以文滑稽者。其一曰〔殺風景〕，謂清泉濯足、   <br />   花上曬褌、背山起樓、燒琴煮鶴、對花飲茶、松下喝道。晏元獻慶曆中罷相守潁   <br />   ，以惠山泉烹茶注，從容置酒，賦詩曰：〔稽山新茗綠如煙，靜挈都藍煮惠泉。   <br />   未向人間殺風景，更持醪醑醉花前。〕王文公元豐末居金陵，蔣大漕穎叔夜謁公   <br />   于蔣山，騶從甚都。公取〔松下喝道〕語戲之：   <br />   <strong>扶衰南陌望長楸，燈火如星滿地流，但怪傳呼殺風景，豈知禪客夜相投。</strong>   <br />   自此〔殺風景〕之語頗著於世。  </p>  <p>讀書天下難事，著功有淺深耳。唐人以詩為專門之學，雖名世善用古事者，或未   <br />   免小誤。如王摩詰詩：〔衛青不敗由天幸，李廣無功緣數奇。〕〔不敗由天幸〕   <br />   ，乃霍去病，非衛青也。《去病傳》云：〔其軍嘗先大將軍，亦有天幸，未嘗困   <br />   絕。〕意有〔大將軍〕字，誤指去病作衛青爾。李太白〔山陰道士如相訪，為寫   <br />   《黃庭》換白鵝。〕乃《道德經》，非《黃庭》也。逸少嘗寫《黃庭》與王修，   <br />   故二事相紊。杜牧之尤不勝數。前輩每云：〔用事雖了在心目間，亦當就時討閱   <br />   ，則記牢而不誤。〕端名言也。  </p>  <p>丹青吟詠，妙處相資。昔人謂〔詩中有畫，畫中有詩〕者，蓋畫手能狀，而詩人   <br />   能言之。唐有《盤車圖》，畫重崗複嶺，一夫驅車山谷間。歐陽賦詩：〔坡長阪   <br />   峻牛力疲，天寒日暮人心速。〕又南唐畫號《四暢圖》，其一剔耳者，曲肘仰面   <br />   作挽弓勢；一搔首者，使小青理髮，趺坐頫首，兩手置膝作輪指狀。魯直題云：   <br />   〔剔耳厭塵暄，搔頭數歸日。〕且畫工意初未必然，而詩人廣大之。乃知作詩者   <br />   徒言其景不若盡其情，此題品之津梁也。  </p>  <p>唐人弔杜子美：〔賦出三都上，詩須二雅求。〕蓋少陵遠繼周詩法度。余嘗以經   <br />   旨箋其詩云：〔『與奴白飯馬青芻』，雖不言主人，而待奴、馬如此，則主人可   <br />   知。與《詩》所謂『言刈其楚，言秣其馬』；『言刈其蔞，言秣其駒』同意。又   <br />   『小城萬丈餘，大城鐵不如』，則小城難為高、大城難為堅故也。正得古人著書   <br />   互相備意。〕  </p>  <p>歐陽文忠公曰：〔為文要當做不盡，乃有餘味。〕又曰：〔為文之體，初欲奔放   <br />   ，抗志氣於八極之表，久當收節，使簡嚴正，或時肆發以自舒，勿拘一體，則盡   <br />   善矣。〕其論梅聖俞詩曰：   <br />   <strong>譬如妖韶女，老自有餘態。又如食橄欖，真味久愈在。</strong>   <br />   公文章周流天壤，斯文主盟，信不誣已。  </p>  <p>黃魯直嘗語嗜學者：〔少陵論吳道子畫云：『前輩吳生遠擅場。』蓋古人於能事   <br />   不獨近跨時輩，要須於前輩中擅場耳。〕  </p>  <p>晏元獻守汝陰，梅聖俞自都下特往見之，劇談古今作詩體製。聖俞將行，公置酒   <br />   潁河上，因言古今章句中全用平聲，製字穩帖，若神施鬼設者，如〔枯桑知天風   <br />   〕是也，恨未見側字詩。聖俞既引舟，遂作五側體寄公：   <br />   <strong>月出斷岸口，影照別舸背。且獨與婦飲，頗勝俗客對。    <br />    月漸上我席，暝色亦稍退。豈必在秉燭，此景已可愛。   </strong>   <br />   此詩家一種事也。  </p>  <p>少陵《飲中八仙歌》用韻，〔船〕字、〔眠〕字、〔天〕字各二用，〔前〕字凡   <br />   三，於古未見其體。余嘗質之叔父文正，曰：〔此歌分八篇，人人各異，雖製重   <br />   韻無害，亦周詩分章意也。〕握牘吮墨者，可不知乎。   <br />   <br />   三吳僧義海，朱文濟孫，以琴世其業，聲滿天下。歐陽文忠公嘗問東坡：〔琴詩   <br />   孰優？〕坡答以退之《聽穎師琴》。公曰：〔此衹是聽琵琶爾。〕或以問海，曰   <br />   ：〔歐陽公一代英偉，何斯人而斯誤也。『昵昵兒女語，恩怨相爾汝』，言輕柔   <br />   細屑，真情出見也；『劃然變軒昂，勇士赴敵場』，精神餘溢，竦觀聽也；『浮   <br />   雲柳絮無根蒂，天地闊遠隨飛揚』，縱橫變態，浩乎不失自然也；『喧啾百鳥群   <br />   ，忽見孤鳳凰』，又見穎孤絕，不同流俗下俚聲也；『躋攀分寸不可上，失勢一   <br />   落千丈強』，起伏抑揚，不失故常也。皆指下絲聲妙處，惟琴為然。琵琶格上聲   <br />   ，烏能爾耶？退之深得其趣，未易譏評也。〕東坡後有《聽賢師琴詩》：   <br />   <strong>大弦春溫和且平，小弦廉折亮以清。    <br />    平生不識宮與角，但聞牛鳴盎中雉登木。    <br />    門前剝啄誰扣門？山僧未閑君勿瞋。    <br />    歸家且覓千斛水，洗淨從來箏笛耳。   </strong>   <br />   詩成，欲寄歐公而公亡，每以為恨。客復問海，海曰：〔東坡詞氣，倒山傾海，   <br />   然亦未知琴。『春溫和且平，廉折亮以清』，絲聲皆然，何獨琴也；又特言大小   <br />   琴聲，不及指下之韻。『牛鳴盎中雉登木』，概言宮角耳，八音宮角皆然，何獨   <br />   絲也？〕聞者以海為知言。余嘗考今昔琴譜，謂宮者非宮，角者非角。又五調疊   <br />   犯，特宮聲為多，與五音之正者異，此又坡所未知也。  </p>  <p>東漢之士尚名節，不以死生易其節，顧豈同小夫以利害錙末動心？風教之善，歆   <br />   豔後世。余謂嚴子陵有以激厲其端也。權德輿作《嚴子陵》詩曰：〔潛驅東漢風   <br />   ，日使薄者淳。〕此語典刑可嘉。  </p>  <p align=\"center\">   <br />   <b>    <font face=\"標楷體\" size=\"+2\" color=\"#FF6600\">卷中</font>   </b>  </p>  <p>王文穆欽若未第時，寒窘，依幕府家。時章聖以壽王尹開封，一日晚，過其舍。   <br />   左右不虞王至，亟取紙屏障風。王顧屏間一聯〔龍帶晚煙離洞府，雁拖秋色入衡   <br />   陽〕，大加賞愛，曰：〔此語落落有貴氣，何人詩也？〕對曰：〔某門客王欽若   <br />   。〕王遽召之，見其風度。其後信任頗專，致位上相。風雲之會，實基於此焉。  </p>  <p>魯公在玉堂七年，屢草大典冊，餘近類比，逮歲餘方成編，薦紳類能傳頌。如《   <br />   春帖子》：〔三十六宮人第一，玉樓春困夢熊羆。〕〔龍燭影中猶是臘，鳳簫聲   <br />   裡已吹春。〕世傳蔣穎叔之作，殆非也。  </p>  <p>宋元憲公始拜內相，望重一時，且大用矣。同列譖其姓宋而郊名，非便。公奉詔   <br />   更名庠，意殊怏快不滿。會用新名移書葉道卿清臣，仍呼同年。葉戲答公曰：〔   <br />   清臣，宋郊榜第六中選。遍閱《小錄》，無宋庠者，不知何許人。〕公因寄一絕   <br />   自解：   <br />   <strong>紙尾勤勤問姓名，禁林依舊玷華纓。莫驚書錄題臣向，即是當時劉更生。</strong>  </p>  <p>韓退之《宿龍門灘》詩：〔浩浩復湯湯，灘聲抑更揚。〕黃魯直曰：〔退之裁聽   <br />   水句尤工切，所謂浩浩湯湯抑更揚者，非諳客裡夜臥，飽聞此聲，安能周旋妙處   <br />   如此？〕  </p>  <p>今昔文士不善詩者，唐有李習之、皇甫持正，本朝則尹師魯。習之有《贈藥山惟   <br />   儼禪師》絕句、《送毛仙翁》詩。後為鄭州，有《塼渠》詩。而劉貢父不記為鄭   <br />   ，乃謂自一李翱，非習之。余謂唐固有同姓名者，此真翱詩也。然習之三詩外，   <br />   獨退之《遠遊聯句》中〔韓孟正並驅，爭先時習之〕上一聯云：〔前之詎灼灼，   <br />   此去信悠悠。〕乃復更無他語。王深父回嘗戲曰：〔度習之聯句，見其思索枯澀   <br />   ，退之必曰：『公道不去矣，不若罷休。』〕此前輩雅戲也。  </p>  <p>杜少陵文自古奧，如〔九天之雲下垂，四海之水皆立。〕〔忽翳日而翻萬象，卻   <br />   浮空而留六龍。〕萬舞淩亂，又似乎春風壯而江海波，其語皆磊落驚人。或言無   <br />   韻者不可讀，是大不然。東坡《有美堂》詩：〔天外黑風吹海立，浙西飛雨過江   <br />   來。〕蓋出此。或謂東坡不喜老杜古文，今復何如？余謂不示人以璞之意。嘗有   <br />   客遊有美堂，坐上誦此句，或曰：〔『風吹海立』，世間豈有是理？〕此尤可笑   <br />   也。  </p>  <p>歐陽文忠公語人曰：〔修在三峽賦詩：『春風疑不到天涯，二月山城未見花。』   <br />   若無下句，則上句直不見佳處；並讀之，便覺精神頓出。〕文章難評如此，要當   <br />   著意詳味之耳。  </p>  <p>張亶誠甫，洛陽人，仕熙寧中，超詣不群。一日，病得愈，夢行太空中，聞天風   <br />   海濤，聲震林木。徐見海中樓闕金碧，半雲霞中，覺鬢髮皆爽氣。頃列瓊裾琅珮   <br />   者數百人，相與間坐，揖亶，出軸紙請賦。視筆硯，皆碧玉色。且誡曰：〔此間   <br />   文章，要似隱起鸞鳳，當與織女機杼分巧，過是乃人問語耳。〕亶成一絕：   <br />   <strong>天風吹散赤城霞，染出連雲萬樹花。誤入醉鄉迷去路，傍人應笑亦忘家。</strong>   <br />   群仙駢首伸紙爭玩味。一人曰：〔子詩佳絕，未免近凡。〕酌酒一杯，極甘寒，   <br />   忽覺身墮千仞之山，恍然而寤。  </p>  <p>東坡云：〔歐公喜古人『竹徑通幽處，禪房花木深』、『柳塘春水慢，花塢夕陽   <br />   遲』，自言終身學不能到。此固佳句，特鳳凰一毛耳。公之才若垂天之雲，彼何   <br />   足道？豈厭八珍乃喜螺蛤耶？〕  </p>  <p>國初，宋琪、沈義倫俱在黃閣。時久旱，既雨，復不止。廣陌塗掉，琪厭之，謂   <br />   義倫曰：〔可謂『燮成三日雨』。〕義倫遽對曰：〔調得一城泥。〕藝祖知而鄙   <br />   大臣之不學。楊徽之聞而抵掌曰：〔不意中書再生沈、宋。〕  </p>  <p>張籍《寒食內宴》詩：   <br />   <strong>朝光瑞氣滿宮樓，絲纛魚龍四面稠。廊下御廚分冷食，殿前香騎逐飛毬。    <br />    千官盡醉猶教坐，百戲皆呈未放休。共喜拜恩侵出夜，金吾不敢問行由。   </strong>   <br />   乃知唐清明亦宴百官，皆冷食。又見宴設有至夜而罷者。大抵唐人多喜言榮遇故   <br />   事，此詩是已。  </p>  <p>洞庭天下壯觀，自昔騷人墨客鬥麗搜奇者尤眾，如〔水涵天影闊，山拔地形高〕   <br />   ，又〔四顧疑無地，中流忽有山〕、〔鳥飛應畏墮，帆遠卻如閑〕，皆見稱於世   <br />   。然未若孟浩然〔氣蒸雲夢澤，波動岳陽城〕，則洞庭空闊無際、氣象雄張如在   <br />   目前。至讀杜子美詩，則又不然：〔吳楚東南坼，乾坤日夜浮。〕不知少陵胸中   <br />   吞幾雲夢也。  </p>  <p>李太白秀逸獨步天下，其遺篇世多傳之，獨近人有見其仙去後詩，略云：〔斷崖   <br />   如削瓜，嵐光破崖綠。天河從中來，白雲漲川谷。玉案敕文字，世眼不可讀。攝   <br />   身臨青霄，松風拂我足。〕又云：〔舉袖露條脫，招我飯胡麻。〕真雲煙中語也   <br />   。  </p>  <p>蘄州黃梅縣峰頂寺，在水中央，環伏萬山，人跡所罕到。曾子山阜為令時，因事   <br />   登其上，見樑間一榜，塵暗粉落，蛛絲蒙罥，幾不可讀。滌拂之，乃謫仙詩也：   <br />   <strong>夜宿峰頂寺，舉手捫星辰。不敢高聲語，恐驚天上人。</strong>   <br />   世傳楊文公初時詩者，誤矣。  </p>  <p>國初僧贊寧，鴻博能文，善品藻。評雍陶《鷺鴛篇》〔立當青草人先見，行傍白   <br />   蓮魚未知〕，此固佳對，然他語多直滯，雅不相當。大抵詩章妍媸不勻，獨中間   <br />   隻句警拔，正類兩體夫肩輿，翠中著西施也。  </p>  <p>高英秀者，吳越國人，與贊寧為詩友，口給，好罵滑稽，每見眉目有異者，必噂   <br />   短於其後，人號〔惡喙薄徒〕。嘗譏名人詩病云：〔李山甫《覽漢史》：『王莽   <br />   弄來曾半破，曹公將去便平沉。』定是破船詩。李群玉《詠鷓鴣》：『方穿詰曲   <br />   崎嶇路，又聽鉤輈格磔聲。』定是梵語詩。羅隱曰：『雲中雞犬劉安過，月裡笙   <br />   歌煬帝歸。』定是見鬼詩。杜荀鶴曰：『今日偶題題似著，不知題後更誰題。』   <br />   此子詩也。不然，安有四蹄？〕贊寧笑謝而已。  </p>  <p>歐陽公《歸田錄》：〔王建《宮詞》，多言唐宮中事。群書缺記者，往往見其詩   <br />   曰。如：『內中數日無呼喚，傳得滕王《蛺蝶圖》。』滕王元嬰，高祖子，史不   <br />   著所能，獨《名畫記》言善畫，亦不云工蛺蝶。〕所書止此。殊不知《名畫記》   <br />   自紀嗣滕王、湛然善花鳥蜂蝶。又段成式著《酉陽雜俎》亦云：〔嘗見滕王蝶圖   <br />   ，有名江夏班、大海眼、小海眼、菜花子。〕此蓋湛然，非元嬰也。孰謂張彥遠   <br />   不載耶？  </p>  <p>王建《宮詞》：   <br />   <strong>魚藻宮中鎖翠蛾，先皇行處不曾過。如今池底休鋪錦，菱角雞頭積漸多。</strong>   <br />   或問池底鋪錦事，余答曰：〔此見李石《開成承詔錄》，文宗論德宗奢靡云：『   <br />   問得禁中老宮人，每引流泉，先於池底鋪錦。』則知建詩皆摭實，非鑿空語也。   <br />   〕  </p>  <p>王介甫、歐陽永叔、梅聖俞，皆一時聞人。坐上分題賦虎圖，介甫先成，眾服其   <br />   敏妙。永叔乃袖手。或以問余，余答曰：〔此體杜甫《畫鶻行》耳。〕問者為然   <br />   。大抵前輩多模取古人意，以紓急解紛，此其一也。  </p>  <p>王師弔伐江左，城將破。或夢丱角女子行空中，以巨簁簁物，散落如荳，著地皆   <br />   成人。問其故，曰：〔此當死於難者。〕後見一貴人，盛冠服，繼墮於地。云：   <br />   〔此徐舍人也。〕既寤，聞徐鍇死圍城中。王文公兄弟在金陵《和王徽之皙登高   <br />   齋》詩，押〔簁〕字。平甫曰：〔當時徐氏擅筆墨，夜圍夢墮空中簁。〕此事奇   <br />   譎，而盤屈強韻中，可謂縛虎手也。  </p>  <p>南唐後主圍城中作長短句，未就而城破。   <br />   <strong>櫻桃落盡春歸去，蝶翻金粉雙飛，子規啼月小樓西。    <br />    曲瓊金箔，惆悵捲金泥。門巷寂寥人去後，望殘煙草低迷。   </strong>   <br />   余嘗見殘稿點染晦昧，心方危窘，不在書耳。藝祖云：〔李煜若以作詩工夫治國   <br />   事，豈為吾虜也。〕  </p>  <p>詩家情致，人自一種風氣。山林鐘鼎與夫道釋流語，有不可易者。如事帶方外，   <br />   俗謂有蔬筍氣；辭旨凡拙，則謂學究體。范謙叔致虛居方城，有高士館於家，自   <br />   言昔乃白髮社翁，遇師授以神藥。今年踰下壽，顏渥如丹，有孺子色。既久告歸   <br />   ，留一絕，末句云：〔莫訝杖藜歸去早，舊山閑卻一溪雲。〕此真道人家風格也   <br />   。  </p>  <p>東坡嘗云：〔僧詩要無蔬筍氣。〕固詩人龜鑒，今時誤解，便作世網中語。殊不   <br />   知本分風度、水邊林下氣象，蓋不可無。若淨洗去清拔之韻，使真俗同科，又何   <br />   足尚？要當弛張抑揚，不滯一隅耳。齊己〔春深遊寺客，花落閉門僧〕，惠崇〔   <br />   曉風飄磬遠，暮雪入廊深〕之句，華實相副，顧非佳句耶？天聖間，閩僧可仕頗   <br />   工章句，有《送僧詩》：   <br />   <strong>一缽即生涯，隨緣度歲華。是山皆有寺，何處不為家。    <br />    笠重吳天雪，鞋香楚地花。他年訪禪室，寧憚路岐賒。   </strong>   <br />   亦非食肉者能到也。  </p>  <p>王文公見東坡《醉白堂記》，徐云：〔此定是韓、白優劣論。〕東坡聞之曰：〔   <br />   不若介甫《虔州學記》，乃學校策耳。〕二公相誚或如此，然勝處未嘗不相傾慕   <br />   。元祐間，東坡奉祠西太乙，見公舊題：   <br />   <strong>楊柳鳴蜩綠暗，荷花落日紅酣，三十六陂春水，白頭想見江南。</strong>   <br />   注目久之曰：〔此老野狐精也。〕  </p>  <p>吳越王錢鏐時，宰相皮光業以詩為己任，嘗得一聯：〔行人折柳和輕絮，飛燕銜   <br />   泥帶落花。〕自負警策，哦示同僚，眾爭歎譽，以謂駢珠疊玉。元帥判官裴光約   <br />   者，強項之士，抗聲曰：〔二句偏枯不為工，蓋柳當有絮，泥或無花故耳。〕此   <br />   誠詞人膏肓也。  </p>  <p>少陵寓同谷縣，作《七歌》。其四云：〔嗚呼四歌兮歌四奏，竹林為我啼清晝。   <br />   〕乃古本也。後注詩者更作〔林猿〕，今本皆依之。崇寧間，有貢士自同州來，   <br />   籠一禽，大如雀，色正青，善鳴。間其名，曰：〔此竹林鳥也。〕少陵於詩，目   <br />   必紀其處，以明風俗萬物，詔於後人，豈易改耶？余得之於朋友間云。  </p>  <p>王文公歸金陵，四方種學緝文之士多歸之。一經題品，號為〔雲霄中人〕。嘗有   <br />   徹名自稱詩客者見公，四坐笑曰：〔此罌水詫海漢也。〕客云：〔某學有年，稿   <br />   山筆塚矣，恨未耦知者耳。願受一題。〕公曰：〔古今詠物，獨未有沙詩，生能   <br />   賦此乎？〕乃韻曰〔星〕。客應聲曰：   <br />   <strong>茫茫黃出塞，漠漠白鋪汀。鳥散風回篆，潮平日射星。</strong>   <br />   公厚禮之。  </p>  <p>元厚之生平嗜富貴，不喜處外，而轉徙牧守，意多觖望。比再領長樂，親舊祖道   <br />   都門，勉以東閩盛府，百僚所聚，且壑源之茗，泉南之甘，烏石之荔子，珍絕天   <br />   下，溪山風物，足以遊衍。厚之下車，寄詩謝之：   <br />   <strong>丹荔黃甘北苑茶，勞君誘我向天涯。爭如太液樓邊看，池北池南總是花。</strong>  </p>  <p>名山福地，古來題詠傳諷於世者尤鮮。緱氏王子晉升仙之地，有祠在焉。像設塵   <br />   昏，奠獻不繼，然宛存山川古色。鄭工部文寶嘗題一絕：   <br />   <strong>秋陰漠漠秋雲輕，緱氏山頭月正明。帝子西飛仙馭遠，不知何處夜吹笙。</strong>   <br />   後晏元獻守洛，過見之，取白樂天語書其後云：〔此詩在在有神物護持。〕  </p>  <p>黃魯直自黔南歸，詩變前體，且云：〔要須唐律中作活計，乃可言詩。如少陵淵   <br />   蓄雲萃，變態百出，雖數十百韻，格律益嚴謹，蓋操制詩家法度如此。〕余觀魯   <br />   直《和吳餘干廖明略白雲亭燕集詩》：   <br />   <strong>江靜明花竹，山空響管弦。風生學士院，雲繞令君筵。    <br />    百越餘生聚，三吳遠接連。庖霜刀落膾，執玉酒明船。    <br />    葉縣飛來舄，壺公謫處天。酌多時暴諧，舞短更成妍。    <br />    唯我孤登覽，觀詩未究宣。空餘五字賞，又似兩京然。    <br />    醫是肱三折，官當歲九遷。老夫看鏡裡，衰白敢爭先？   </strong>   <br />   直可拍肩挽袂矣。  </p>  <p>黃魯直貶宜州，謂其兄元明曰：〔庭堅筆老矣，始悟抉章摘句為難。要當於古人   <br />   不到處留意，乃能聲出眾上。〕元明問其然，曰：〔某近詩『醉鄉閑處日月，鳥   <br />   語花間管弦』是也。〕此優入詩家藩閫，宜其名世如此。  </p>  <p>李邯鄲仁廟朝嘗有題《周朝三陵》詩，其《恭帝陵》云：   <br />   <strong>弄耜牽車挽鼓催，不知門外倒戈回。荒榛斷隴可三尺，誰道房陵半仗來。</strong>   <br />   後為敵家所訐，以誣訕得罪。余外氏徐有仕治平間者，因霖潦戲作賦：   <br />   <strong>求晴霽而終朝禮佛，放朝參而隔夜傳宣。    <br />    泥塗盡沒於街心，不通車馬；波浪得平於橋面，難渡舟船。   </strong>   <br />   盛傳都下。執政者持以丐罷，徐遂坐貶。崇寧間，徐之侄、邯鄲之孫同舍太學，   <br />   敘家世，李云：〔足下伯父乃爾能賦乎？〕徐遽答曰：〔令祖尤會作詩。〕一坐   <br />   絕倒，以為名對。然以此戲，則過矣。  </p>  <p>嘉祐初，歐陽公、王禹玉珪、梅公儀摯、韓子華絳、范景仁鎮，五人名在當世，   <br />   同掌春闈，有《禮部唱和》傳落華夏。時梅聖俞為其屬，有《閱進士就試》云：   <br />   〔萬蟻戰酣春晝永，五星明處夜堂深。〕舉子戲曰：〔主文自目為星，我輩為蟻   <br />   ，此試官謙德也。〕  </p>  <p>南唐雖僭偽一方，風流特甚，逮今楮墨書畫，皆為世寶，人物文章，勝妙非特此   <br />   。至於西蜀歐陽炯、長沙徐仲雅輩，亦不凡也。余嘗愛徐《宮詞》云：   <br />   <strong>內人曉起怯春寒，輕揭朱簾看牡丹。一把柳絲收不得，和風搭在玉欄杆。</strong>   <br />   其富貴瀟灑，可謂兩得矣。  </p>  <p>徐州燕子樓直郡舍後，乃唐節度使張建封為侍兒盼盼者建，白樂天贈詩自誓而死   <br />   者也。陳彥升嘗留詩，辭致清絕：   <br />   <strong>僕射荒阡狐兔遊，侍兒猶住水西樓。風清玉簞慵欹枕，月好珠簾懶上鉤。    <br />    寒夢覺來滄海闊，新愁吟罷紫蘭秋。樂天才似春深雨，斷送殘花一夕休。   </strong>   <br />   後東坡守徐，移書彥升曰：〔《彭城八詠》如《燕子樓》篇，直使鮑、謝斂手，   <br />   溫、季變色也。〕  </p>  <p>袁陟世弼，豫章人。韓魏公、歐陽文忠公、劉原父、王文公，皆其知友。丱角時   <br />   能詩，天才秀穎，有唐人風。嘉祐問，終秘書丞。且死，上《建儲議》，又自誌   <br />   其墓，為《哀詞》曰：   <br />   <strong>青靄千峰暝，悲風萬木呼。其誰挂寶劍，應有奠生芻。    <br />    皓月終宵隕，長松半壑枯。泉聲吾所愛，能到夜臺無？   </strong>   <br />   讀者深悼惜之。王文公嘗手寫陟《贈郭祥正》詩：   <br />   <strong>方山憶共泛金船，屈指於今五六年。風送梨花吹醉面，月和溪水上歸韉。    <br />    浮生聚散應難料，末路窮通盡偶然。欲問故人牢落事，粗裘深入白雲眠。   </strong>   <br />   陟自號遯翁，有集十卷。  </p>  <p>盧秉，元豐間有能詩聲，嘗臥疾夢入古祠。祠有大池，島嶼森列，錦衣繡幘者維   <br />   馬繽紛數十百人。問之，曰：〔未央宮也。〕頃一綠衣中使亟召盧。過池，至大   <br />   殿，坐木土偶數十，率丈餘。丹綠陳落，而笑語高徹。旁一人引盧就坐，給筆札   <br />   ，命賦《宮詞》。既寤，記其半。是向午，復昏絕，又續其夢。中夜而興，乃盡   <br />   得其詩：   <br />   <strong>絮撲芙蓉苑，萍開太液波。黃頭吹玉笛，擢影落天河。    <br />    草染天邊碧，花勻日腳紅。須知親帝澤，不必籍春工。    <br />    花萼蜂兒影，簾旌燕子風。游絲避金葆，吹過紫垣東。    <br />    翠環雙鳳帶，小隊五花蹄。十二龍鉤捲，梨花爛熳時。    <br />    花蒂流金水，知從秘苑來。春風如解意，不敢起纖埃。    <br />    粉蝶非仙骨，隨風過苑牆。穿花不敢採，應怯內家香。    <br />    沉沉雨過宮槐綠，寂寂春殘輦路香。細想人間無此景，夜來魂夢到昭陽。    <br />    迎春新燕尾纖纖，拂柳穿花掠翠簷。聞道藥宮三十六，美人爭為捲珠簾。    <br />    蓬萊風蹙水紋斑，月甃風廊四百間。雲外蹕聲穿嶺去，行宮簇馬望驪山。    <br />    落絮濛濛立夏天，樓前槐影葉初圓。傳聞紫殿深深處，便有春風入舜弦。   </strong>   <br />   明年，病夢如昨，聽《霓裳》三獻。覺而語家人曰：〔《霓裳》聲絕人世矣。〕   <br />   又云：〔三獻，吾能久乎？〕已而果卒。余觀前人辭章不正者，類託之夢兆。此   <br />   特明白怪奇如是，殆不可理推也。  </p>  <p>鍾弱翁傅帥平涼，戎事有間，延賓客。一日，有方士偕眾通謁，幅巾，衣白紵，   <br />   短不掩骭，氣局廣深，進退從容中度，從牧童牽黃犢立庭下。弱翁異之，指牧童   <br />   曰：〔道人頗能賦此乎？〕笑曰：〔不煩我語，是兒能之。〕牧童方擘牋放筆大   <br />   書曰：〔草鋪橫野六七里，笛弄晚風三四聲。歸來飽飯黃昏後，不脫簑衣臥月明   <br />   。〕既去，郡人皆見方士擔兩大甕，長歌出郭，跡之不見。章質聞者，曰：〔甕   <br />   乃兩口，豈洞賓耶？〕  </p>  <p>蜀道山川雄天下，至遂昌，遽見萬峰競秀，如排戶牖而林立矣。家君紹聖初召還   <br />   成都，盛夏過之，小憩官舍。舍依山，有亭曰寶峰，俯泉石，枕林谷。蘭森清泠   <br />   ，洗然忘倦，遂留詩，涉筆立成：   <br />   <strong>我行畏暑途，遵莽乘夜鶩。霞散赤雲朝，雨暝炎風暮。    <br />    駕言止益昌，陟彼寶峰路。有亭作者誰？●●●●●。    <br />    逍遙步庭際，天宇在一顧。嘉川指掌平，劍嶺若跬步。    <br />    執熱欲以濯，涼飆生牖戶。維南面崇崗，曉日披重霧。    <br />    嗚鼉靜岩壑，好鳥啼幽樹。十年遍四方，嘗懷百憂慮。    <br />    徜徉散疏襟，邂逅慰羈寓。人生異憂樂，所樂惟所趣。    <br />    我樂殊未央，不如早歸去。   </strong>   <br />   至今每云，適意處無如此。  </p>  <p>歐陽文忠公文章道術為學者師，始變楊、劉體，不泥古陳。然每用事間鉤深出奇   <br />   以示學者，如《謝寄牡丹》：〔爾來不覺三十年，歲月纔如熟羊胛。〕用史載海   <br />   東有國曰骨利幹，地近扶桑。國人初夜煮羊胛，方熟而日已出，言其疾也。  </p>  <p>韓偓詩：〔鵝兒唼啑雌黃觜，鳳子輕盈膩粉腰。〕不記〔鳳子〕定是何物。或問   <br />   余，姑以〔蝶〕應之，問者依違而已。退念藏書數萬，不能貯心，亦病也。徐悟   <br />   乃崔豹《古今注》耳，謂蛺蝶大者為鳳子。此非幽經僻說，尚爾不記，故知學者   <br />   要當博讀古今，又能強記，始可言詩耳。  </p>  <p align=\"center\">   <br />   <b>    <font face=\"標楷體\" size=\"+2\" color=\"#FF6600\">卷下</font>   </b>  </p>  <p>潁陽石唐山一峰，特峙勢雄秀，獨支徑通絕頂，有石室，邢和璞算心處也。治平   <br />   中，許昌齡安世諸父早得神仙術，杖策來居，天下傾焉。後遊太清宮，時歐陽文   <br />   忠公守亳社。公生平不肯佛老，聞之，要致州舍，與語，豁然有悟，贈之詩曰：   <br />   〔綠髮青瞳瘦骨輕，飄然乘鶴去吹笙。郡齋獨坐風生竹，疑是孫登長嘯聲。〕公   <br />   集中許道人、石唐山隱者，皆昌齡也。一日，公問道，許告以公屋宅已壞，難復   <br />   語此，但明了前境，猶庶幾焉，且道公昔遊嵩山見神清洞事。公默有所契，語秘   <br />   不傳。後公歸汝陰，臨薨，以詩寄之：   <br />   <strong>石唐仙室紫雲深，潁陽真人此算心。真人已去升寥廓，峨峨岩花自開落。    <br />    我昔曾為洛陽客，偶向岩前坐磐石。四字丹書萬仞崖，神清之洞鎖樓臺。    <br />    雲深路絕無人到，鸞鶴今應待我來   </strong>。   <br />   又嘗手書昌齡詩：   <br />   <strong>南莊相對北莊居，更入深山十里餘。幽路每尋樵徑上，真心還與世情疏。    <br />    雲中犬吠流星過，天外雞鳴曉日初。昨日有人相問訊，旋將落葉寫回書。   </strong>   <br />   讀此可想見其人矣。神清洞，世固詳其事，而昌齡尤瑰異，信公真神仙中人也。  </p>  <p>王黃州禹偁始居濟陽，父本行磨家。時畢文簡公士安為州從事，元之七歲，一日   <br />   ，代其父輸面，至公宇，立庭下，應對不懾。文簡方命諸子屬對，云：〔鸚鵡能   <br />   言爭似鳳？〕文簡因曰：〔童子口舌喧呶，顧能對此乎？〕意惡犯分而譏之。元   <br />   之抗首應聲曰：〔蜘蛛雖巧不如蠶。〕復涵諷意報文簡。文簡歎曰：〔子精神滿   <br />   腹，將且名世矣。〕其後與公接武朝廷焉。  </p>  <p>宋元憲公鎮河陽，嘗坐麗譙，俯大河，得句云：〔舟從底柱過。〕咀味口吻間，   <br />   久不能對。一日再至，望太行諸峰森峙，雲物如湧，遂續云：〔雲自太行來。〕   <br />   此皆對景得之，天成混然，為一篇警策，豈矜持與不用意便有妍媸耶？  </p>  <p>王文公云：〔李漢豈知韓道之，緝其文，不擇美惡。有不可以示子孫者，況垂世   <br />   乎？〕以此語門弟子，意有在焉，而其文迄無善本。蓋鬻書者誇新遂利，牽多亂   <br />   真，如〔春殘葉密花枝少，睡起茶多酒盞疏〕，〔吾皇英睿超光武，上將威名得   <br />   隗囂〕，皆元之詩也。《全陵獨酌》〔西江雪浪來天際〕，《寄劉原父》〔君不   <br />   見，翰林放逐蓬萊殿〕，王君玉詩也。〔臨律豔豔花千樹〕，〔天末海門橫北固   <br />   〕，〔不知朱戶鎖嬋娟〕，皆王平甫詩也。此類不勝數。眾所傳諷者，多非公句   <br />   ；余每歎惜於斯云。  </p>  <p>魯公文章，世仰雄傑，至裁長短句，兼有昔人風流清婉體趣。嘗有車駕袚褉西池   <br />   ，擬應制曰：   <br />   <strong>華林芳晝，春水綠漪，全池瓊苑韶景麗。    <br />    千重錦繡，萬頃玻璃，鋪淨練，長虹跨浪，非煙非霧，一簇樓臺，    <br />    水面鷁首鞦韆。波舴艋，驚魚潛鷗遠。    <br />    君王共樂，星列羽衛，修褉豫游水殿。    <br />    凝望處，珊瑚鞭裊，天驥將軍遵路款。    <br />    雲鐃迅棹，風旗疊鼓，矯首龍舟出岸。    <br />    時乘殿外，寶津樓下，見華芝回輦。    <br />    三斛力引雕弓，百中穿楊神武箭。    <br />    長空望羽，縹緲雲中落雁。九衢十里花光轉，萬歲聲鼇抃。    <br />    洛浦人歸，瑤池飲散，有鶯啼蝶戀。   </strong>   <br />   丙申歲閏元宵，應制曰：   <br />   <strong>閏餘三五輕寒峭，雪過睛雲如掃。天仗下，臨蓬島，正耐鶯花繞。    <br />    華芝回輦端門道，萬炬燭龍銜耀。樓上風傳語笑，歸似鈞天覺。   </strong>   <br />   又《憶鳳凰家山》云：   <br />   <strong>幽窗小砌西湖住，青嶂排雲入戶。檻外長江東注，芳草天涯路。    <br />    別來松菊應如故，花落花開幾度。惆悵未能歸去，入似桃源誤。   </strong>   <br />   《和人對月》詞：   <br />   <strong>冰輪透幕，夜光寒，雲水浸欄杆。十分正好，寶庭未滿，半砌初殘。    <br />    家在武陵青嶂下，今共白雲閑。會須他日，手攜桂影，坐對青山。   </strong>   <br />   凡數十百解，類如此，見本集云。  </p>  <p>歐陽文忠公嘉祐中見王文公詩：〔黃昏風雨暝園林，殘菊飄零滿地金。〕笑曰：   <br />   〔百花盡落，獨菊枝上枯耳。〕因戲曰：〔秋花不比春花落，為報詩人仔細吟。   <br />   〕文公聞之，怒曰：〔是定不知《楚辭》云『餐秋菊之落英』，歐陽公不學之過   <br />   也。〕文人相輕，信自古如此。  </p>  <p>紅梅清豔兩絕，昔獨盛於姑蘇，晏元獻始移植西崗第中，特珍賞之。一日，貴遊   <br />   賂園吏，得一枝分按，由是都下有二本。公嘗與客飲花下，賦詩曰：〔若更遲開   <br />   二三月，北人應作杏花看。〕客曰：〔公詩固佳，待北俗何淺耶？〕公笑曰：〔   <br />   顧傖父安得不然。〕一座絕倒。王君玉聞盜花種事，以詩遺公：   <br />   <strong>館娃宮北舊精神，粉瘦瓊寒露蕊新。園吏無端偷折去，鳳城從此有雙身。</strong>   <br />   自爾名園爭培接，遍都城矣。  </p>  <p>張文潛耒云：〔東坡嘗言：韓退之詩『長安眾富兒，盤饌羅羶葷。不解文字飲，   <br />   惟能醉紅裙。』疑若清苦自飾者。至云『豔姬踏筵舞，清眸射劍戟』，則知此老   <br />   子箇中興復不淺。〕文潛戲答曰：〔愛文字飲者，與俗人沽酒同科。〕  </p>  <p>劉原甫敞再婚某氏，歐陽永叔以二絕戲之：   <br />   <strong>平生志業有誰先，落筆文章海內傳。明日都城應紙貴，開簾卻扇見新篇。    <br />    <br />    仙家千載一何長，浮世空驚日月忙。洞裡新花莫相笑，劉郎今是老劉郎。   </strong>   <br />   原父不悅。  </p>  <p>仁廟嘉祐中，開賞花釣魚燕，王介甫以知制誥預末坐。帝出詩示群臣，次第屬和   <br />   。傳至介甫，日將夕矣，亟欲奏御。得〔披香殿〕字，未有對。時鄭毅夫獬接席   <br />   ，顧介甫曰：〔宜對『太液池』。〕故其詩有云：〔披香殿上留朱輦，太液池邊   <br />   送玉杯。〕翌日，都下盛傳：王舍人竊柳詞〔太液波翻，披香簾捲〕。介甫頗啣   <br />   之。  </p>  <p>王文公、宋次道同為三司僚佐，次道出家藏詩集，為刪次，號《百家選》。且敘   <br />   云：〔欲知唐人所作，觀此足矣。〕余讀之，見其取張祜《惠山寺詩》〔泉聲到   <br />   池盡，山色上樓多〕，而不取《孤山寺詩》   <br />   <strong>樓臺聳碧岑，一徑入湖心。不雨山長潤，無雲水自陰。    <br />    斷橋荒蘚澀，空院落花深。猶憶西窗月，鐘聲在北林。   </strong>   <br />   又賈島平生得意句〔獨行潭底影，數息樹邊身〕復不取，而載〔寫留行道影，焚   <br />   卻坐禪身〕，不知意果何如。  </p>  <p>許昌西湖展江亭成，宋元憲留題：〔鑿開魚鳥忘情地，展盡江湖極目天。〕咸以   <br />   為曠古未有。然本於五代，馬殷據潭州時，建玲瓏石室，號明月圃，命幕客徐仲   <br />   雅賦云：〔鑿開青帝春風圃，移下嫦娥夜月樓。〕且用古語隨意擬，詞人類如此   <br />   ，有勝與否耳。  </p>  <p>東坡謫黃岡，與陳季常慥遊，樂甚。季常自以為飽禪學，而妻柳氏頗悍忌，季常   <br />   畏之。客至，或詬罵不已，聲達於外，客不安席，數引去。東坡因詩戲之云：   <br />   <strong>誰似龍丘居士賢，談空說有夜不眠。忽聞河東獅子吼，拄杖落地心茫然。</strong>  </p>  <p>葉致遠濤詩不極工而喜賦詠，嘗有《試茶》詩：〔碾成天上龍和鳳，煮出人間蟹   <br />   與蝦。〕好事者戲公云：〔此非試茶，乃碾玉匠人嘗南食詩也。〕  </p>  <p>近時傳東坡嶺外詞：   <br />   <strong>銀濤無際捲蓬瀛，落霞明，暮雲平，曾見青鸞紫鳳下層城。    <br />    二十五弦彈不盡，空感慨，惜餘情。    <br />    蒼梧煙水斷歸程，捲霓旌，為誰迎。空有千行，流淚寄幽貞。    <br />    舞罷魚龍雲海晚，千古恨，入江聲。   </strong>   <br />   蔚有古意，讀者心動焉。乃葉少蘊夢得元符中尉丹徒日作《湘靈鼓瑟詞》，余嘗   <br />   見其手稿，而世人多不知也。  </p>  <p>近人有遊羅浮，越大小石樓，將歸，迫暮，留宿岩谷間。中夜，風薄月素，一人   <br />   身無衣而紺毛覆體。因念山空月寂，此必仙也，乃再拜問道。異人由然不顧，但   <br />   長嘯數聲，響振林谷，乃歌一詩而去：〔雲來萬嶺動，雲去天一色。長嘯兩三聲   <br />   ，空山秋月白。〕讀之使人翛然有絕俗念，不知身在塵埃中。然東坡在羅浮所敘   <br />   山積，獨遺此，何耶？  </p>  <p>韓退之作《李干墓誌》，敘李虛中輩以藥敗，且戒人服金石，復躬蹈之。白樂天   <br />   詩：〔閑日一思舊，舊遊如目前。微之煉秋石，未老身溘然。退之服硫黃，一病   <br />   竟不痊。〕又張籍《哭退之》詩：〔中秋十五夜，圓魄天差晴。為出二侍女，合   <br />   彈琵琶箏。〕《唐語林》云：〔二侍妾名柳枝、絳桃。〕其《使王庭湊有壽陽驛   <br />   絕句》：〔不見園花兼柳巷，馬頭惟有月團圓。〕蓋寄意二姝。逮歸，而柳枝竄   <br />   去。又有《鎮州初歸詩》：   <br />   <strong>別來楊柳街頭樹，擺亂東風只欲飛。惟有小園桃李在，留花不發待郎歸。</strong>   <br />   自是專屬意絳桃矣。文公，鉅儒也，乃以侍兒故敗於藥耶？  </p>  <p>陳傳道嘗於彭門壁間見書一聯：〔一鳩鳴午寂，雙燕話春愁。〕後以語東坡：〔   <br />   世謂公作，然否？〕坡笑曰：〔此唐人得意句，僕安能道此？〕  </p>  <p>石曼卿官冊府時，五鼓趨朝，見二舉子繫邏舍，望曼卿號呼請救，因駐馬，召問   <br />   卒長。曰：〔昨夕里閈間有納婦者，二子穴隙以窺，夜分乃被執。〕曼卿力為揮   <br />   解，卒長勉從之。二子叩頭拜於馬前。曼卿為按轡口占一絕云：   <br />   <strong>司空憐汝汝須知，月下敲門更有誰。叵耐一雙窮相眼，得便宜是落便宜。</strong>  </p>  <p>東坡在徐，戲參寮曰：〔吾師比復飲酒食肉，何耶？〕參寮初不悟，嘖曰：〔道   <br />   潛久從公遊，未嘗一日渝齋禁。〕坡云：〔曷固隱？師飲饌精豐仍甚。〕問何從   <br />   知，曰：〔以近詩知之，如『隔林仿佛聞機杼，知有人家住翠微。』大無蔬筍氣   <br />   也。〕  </p>  <p>公卿誕日，以詩為壽，見於唐末，本朝尤盛，此古今一段雅事。魯公秉政，每士   <br />   大夫傾頌，率以詩獻，年成巨編，妙於形容者多矣，獨周美成邦彥云：〔化行禹   <br />   貢山川外，人在周公禮樂中。〕為一時警策，至今流傳縉紳間。  </p>  <p>歐陽文忠公謫守滁陽，築醒心、醉翁亭於琅琊幽谷，且命幕客謝某者，雜植花卉   <br />   其間。謝以狀問名品，公即書紙尾云：   <br />   <strong>淺深紅白宜相間，先後仍須次第栽。我欲四時攜酒去，莫教一日不花開。</strong>   <br />   其清放如此。  </p>  <p>南朝李後主歸朝後，每懷江國，且念嬪妾散落，鬱鬱不自聊。嘗作長短句：   <br />   <strong>簾外雨潺潺，春意將闌。羅衾不暖五更寒。    <br />    夢裡不知身是客，一餉貪歡。獨自莫憑欄，無限關山。    <br />    別時容易見時難。流水落花春去也，天上人間   </strong>。   <br />   含思悽惋，未幾下世矣。  </p>  <p>王晉卿詵都尉既喪蜀國，貶均州，姬侍盡逐。有歌者號囀春鶯，色藝兩絕。平居   <br />   屬念，不知流落何許。後二年，內徙汝陰，道過許昌市傍小樓，聞泣聲甚怨，晉   <br />   卿異之，問乃囀春鶯也。恨不可復得，因賦一聯：〔佳人已屬沙吒利，義士今無   <br />   古押衙。〕晉卿每話此事，客有足其章者，晉卿覽之，尤愴然。其詞云：   <br />   <strong>幾年流落在天涯，萬里歸來兩鬢華。翠袖香殘空挹淚，青樓雲渺定誰家？    <br />    佳人已屬沙吒利，義士今無古押衙。回首音塵兩沈絕，春鶯休囀沁園花。   </strong>  </p>  <p>余外門徐氏諸祖忻作詩，有唐人風氣。《遊虎丘劍池》曰：〔劍去池空一水寒，   <br />   遊人到此卻憑欄。年來是事消磨盡，只有青山好靜看。〕又《和雪詩韻》曰：〔   <br />   著衣輕有暈，入水淡無痕。〕其孤峭澄淡而味永，類如此也。  </p>  <p>黃魯直少警悟，八歲能作詩。《送人赴舉》云：〔送君歸去明主前，若問舊時黃   <br />   庭堅，謫在人間今八年。〕此已非髫稚語也。  </p>  <p>晏元獻、李邦穎自為童子，秀嶷有聲。後真宗聞之，召試翰林院，賦宮沼瑞蓮，   <br />   賜出身，授奉禮郎。穎聞報，閉書室高臥。家人裹飯呼之，久弗應。折關就視，   <br />   則已蛻去。旁得書一紙云：   <br />   <strong>江外三千里，人間十八年。此時誰復見，一鶴上遼天。</strong>   <br />   時年十八。  </p>  <p>近時詩僧有祖可者，馳譽江南，被惡疾，人號〔癩可〕。善權者，亦能詩，人物   <br />   清臞，人目為〔瘦權〕。可得之雄爽，權得之清淡。可詩如〔清霜群木落，盡見   <br />   西山秋〕；又〔谷口未斜日，數峰生夕陰〕，皆古今佳句也。自晝公後，獨可高   <br />   步倫輩耳。  </p>  <p>世間有才藻擅名而辭間不工者，有不以文藝稱而語或驚人者。近傳《留題華清宮   <br />   》一絕：〔行盡江南數十程，曉乘殘月入華清。朝元閣上西風急，都入長楊作雨   <br />   聲。〕乃杜常也。又《武昌阻風》一絕：   <br />   <strong>江上春風留客舟，無窮歸思滿東流。與君盡日閑臨水，貪看飛花忘卻愁。</strong>   <br />   乃方澤也。此殆不可知矣。  </p>  <p>朝奉郎丘舜中者，滏陽人，韓魏公客。諸女能文詞，落筆敏妙。每兄弟內集，必   <br />   聯詠為樂。其仲嘗作《寄夫詩》：   <br />   <strong>簾裡孤燈覺曉遲，獨眠留得宿妝眉。珊瑚枕上驚殘夢，認得蕭郎馬過時。</strong>   <br />   此亦不減班、謝。然所歸流落不耦，豈所志非女子事耶？  </p>  <p>華州狂子張元，天聖間坐累終身。每託興吟詠，如《雪詩》：〔戰退玉龍三百萬   <br />   ，敗鱗殘甲滿空飛。〕《詠白鷹》：〔有心待搦月中兔，更向白雲頭上飛。〕怪   <br />   譎類是。後竄夏國，教元昊為邊患。朝廷方厭兵，時韓魏公撫陝右，有書生姚嗣   <br />   宗獻《崆峒山》詩云：   <br />   <strong>踏碎賀蘭石，掃清西海塵，布衣能辨此，可惜作窮鱗。</strong>   <br />   顧謂僚屬曰：〔此人若不收拾，又一張元矣。〕因表薦之。  </p>  <p>東坡在北扉，自以獨步當世，與一時侍從更唱疊和，莫不稱首。曾子開賦《扈蹕   <br />   詩》，押〔辛〕字韻，韻窘束而往返絡繹不已，坡厭之，復和之：〔讀罷君詩何   <br />   所似？搗殘姜桂有餘辛。〕顧問客曰：〔解此否？謂唱首多辣氣故耳。〕  </p>  <p>紹聖中，饒陽程氏兄弟俱遊太學。兄卒，旅殯夷門山。後數歲，其弟罷試南宮，   <br />   當春物駘蕩，出遊郊北，獨酌酒家，遇其兄如平生，若醉夢，不悟已亡也。既敘   <br />   契闊，弟恍記其死。兄索紙賦詩，揮淚別去。酒保但見隱几而瞑，呼之乃覺，旁   <br />   得幅紙，了然亡兄筆跡也。猶記其詩：   <br />   <strong>夷門山下古都門，兄弟相逢一色春。洞裡桃花空自老，長安猶有未歸人。</strong>   <br />   是歲下第，負兄骨歸葬焉。  </p>  <p>晏元獻初罷政事，守亳社，每歎士風雕落。一日，營妓曰劉蘇哥，有約終身不寒   <br />   盟者，方春物暄妍，駿馬出郊，登高塚曠望，長慟遂卒。元獻謂士大夫受人眄睞   <br />   ，隨燥濕變渝如反掌手，曾狂女子不若。為序其事，以詩弔之：   <br />   <strong>蘇哥風味逼天真，恐是文君向上人。何日九原芳草綠，大家攜酒哭青春。</strong>  </p>  <p>田靖彥子卿，剛介尚氣，亦能詩，不雕琢。任荊渚獄官，與太守爭公事，不屈。   <br />   守怒曰：〔小官敢爾，乃不為青衫地耶？〕端彥遽脫巾裳抵地，拂袖去，誓不復   <br />   出仕矣。魯公同年，嘗投詩云：   <br />   <strong>昔年樽酒每逡巡，此日遙瞻百辟尊。零落羽毛迷鳳穴，退藏鱗甲謝龍門。    <br />    來非東閣天上客，歸愛武陵花下源。肯學袁絲事遊說，區區來往謾高軒。   </strong>   <br />   《書邢氏湖園》：   <br />   <strong>春花黃鳥不多情，玉節猶霜瘦萬莖。唯有清風伴明月，滿園吹作鳳凰聲。</strong>   <br />   《題龍門》：〔身世兩閑山共老，塵埃一夢水俱東。〕《題歸仁園》：〔山翠藏   <br />   疏牖，泉聲上白雲。〕旨清新可愛。  </p>  <p>《吳越記事》：越僧處默賦詩有奇句，嘗云：〔到江吳地盡，隔岸越山多。〕羅   <br />   隱見曰：〔此我句，失之久矣，乃為吾師丐得。〕識者鄙其儇薄太甚。  </p>  <p>世傳歐陽文忠公掌貢闈，時舉子問堯舜定是幾種事，公曰：〔先輩如此，疑事不   <br />   用使。〕此蓋得之觕耳，乃南唐湯悅、楊鸞問答，見鄭文寶《江表誌》。事承誤   <br />   而後先紛紫者類如此。文寶又載楊鸞詩云：   <br />   <strong>白日蒼蠅滿飯盤，夜來蚊子又成團。每到更深人靜後，定來頭上咬楊鸞。</strong>  </p>  <p>湘潭人羅仲同衛言：熙寧歲辛亥，有武人李某者，官衡州捕盜，深入九疑山，路   <br />   窮不可上，捨轡民舍，望前嶺，青煙貫空，凝然指問。村民云：〔日見之，不知   <br />   為何所。〕李識其處，歸告舉子李彥高。彥高困場屋久，好奇，去學黃老術。聞   <br />   之心悅，裹糧，假李同行，卒往。攀緣而上，乘險膽落。忽得平地，草屋數間。   <br />   排門入，見老人燕坐。驚曰：〔子何能至此？此非人可到也！〕答以慕道來耳。   <br />   老人笑，揖之坐。問姓字，〔吾唐末人，避世來此。姓邢氏，名則不欲聞世間。   <br />   〕彥高意為邢和璞問，曰：〔非也。〕因言聞今國為宋，不知天子姓氏。彥高告   <br />   以今熙寧天子傳序年月，老人頷之。彥高詰其他，皆不答。歸，乃益舂糧復至，   <br />   老人笑勞之。留五日，微授以吐納煉養，語倦，援琴作曲，堂上驚雷怒濤，餘韻   <br />   不絕也。見環坐天篆古文間朱書如刊讎者。又數日，繼往，老人延如故人無間矣   <br />   。遂問內事，或云所得，異而秘之。因曰：〔吾校天上書，自有程子妨吾事，勿   <br />   更來，吾亦不久徙去。〕彥高顧書曰：〔仙矣，猶用此耶？〕笑曰：〔豈有不知   <br />   書神仙？此書著自瓊房，系玉籍者分讎，已則歸之，再給也。〕徘徊竟別去。出   <br />   十二詩贈彥高，今記其四，云：   <br />   <strong>無言隱几閉松扃，萬古襟懷獨自靈。箋契鋪時三篆卷，彈冠常動一簪星。    <br />    <br />    青童去橛南仙仗，野客來尋北帝經。天道不須窺牖見，滿門山嶽自青青。    <br />    <br />    世事功名不足論，好乘年少入真門。渾如一夢莊仙蝶，況是千年柱史孫。    <br />    <br />    須向黃庭分內外，不教周易秘乾坤。他年陵谷還遷變，家住蓬瀛我尚存。   </strong>   <br />   篆皆古文，煙霏霧結，彥高莫識。後不復再往，討尋其字，十八年始究。彥高頗   <br />   得道，今往來衡湘間，人無知者。羅語潁人王性之以此，因為作《邢仙翁記》云   <br />   。  </p>  <p>詩至李杜，古今盡廢。退之每敘詩書以來作者，必曰李白、杜甫。又曰：〔李杜   <br />   文章在，光焰萬丈長。〕至楊大年億，國朝儒宗，目少陵村夫子。歐陽文忠公每   <br />   教學者，先李不必杜。又曰：〔甫於白得二節耳。天才高放，非甫所能到也。〕   <br />   王文公晚擇四家詩以貽法，少陵居第一，歐陽公第二，韓文公次之，李太白又次   <br />   之。然歐陽公祖述韓文而說異退之，王文公返先歐公，後退之，下李白，何哉？   <br />   後東坡每述作，崇李、杜尊甚，獨未嘗優劣之。論說殊紛糾，不同滿世。嗚呼！   <br />   李、杜著矣，一時之傑，立見如此，況屑屑餘子乎！余謂：譬之百川九河，源流   <br />   經營，所出雖殊，卒歸於海也。  </p>  <p>   <br />  </p> "}