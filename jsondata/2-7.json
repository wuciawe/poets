{"id":"2-7","content":"   <div align=\"center\">   <span class=\"style1\">秦嘉</span>  </div>  <p align=\"center\">字士會，漢隴西人。</p>  <p align=\"center\">   <span class=\"style2\">贈婦</span>   <br />   人生譬朝露，居世多屯蹇。憂艱常早至，歡會常苦晚。   <br />   念當奉時役，去爾日遙遠。遣車迎子還，空往復空返。   <br />   省書情淒愴，臨食不能飯。獨坐空房中，誰與相勸勉。   <br />   長夜不能眠，伏枕獨展轉。憂來如循環，匪席不可卷。  </p>  <p align=\"center\">皇靈無私親，為善荷天祿。傷我與爾身，少小罹煢獨。   <br />   既得結大義，歡樂苦不足。念當遠離別，思念敘款曲。   <br />   河廣無舟梁，道近隔丘陸。臨路懷惆悵，中駕正躑躅。   <br />   浮雲起高山，悲風激深谷。良馬不回鞍，輕車不轉轂。   <br />   針藥可屢進，愁思難為數。貞士篤終始，恩義不可屬。  </p>  <p align=\"center\">肅肅僕夫征，鏘鏘揚和鈴。清晨當引邁，束帶待雞鳴。   <br />   顧看空室中，彷彿想姿形。一別懷萬恨，起坐為不寧。   <br />   何用敘我心，遺思致款誠。寶釵好耀首，明鏡可鑒形。   <br />   芳香去垢穢，素琴有清聲。詩人感木瓜，乃欲答瑤瓊。   <br />   愧彼贈我厚，慚此往物輕。雖知未足報，貴用敘我情。  </p> "}