{"id":"6-250","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>陳陶</b>      </font>     </strong>    </font>    <br />    <br />    字嵩伯，劍浦人。少學長安，昇元中來奔，隱居洪州西山。工詩    <br />    ，兼通釋老。自號三教布衣，善天文曆象，以修養燒煉為事。後    <br />    變名徙去，不知所終。    <br />    <br />    <font color=\"#FF6600\">     <b>塞下曲</b>    </font>    <br />    邊頭能走馬，猿臂李將軍。射虎群胡伏，開弓絕塞聞。    <br />    海山諳向背，攻守別風雲。只為坑降罪，輕車未轉勳。    <br />    望湖關下戰，雜虜喪全師。鳥啄豺狼將，沙埋日月旗。    <br />    牛羊奔赤狄，部落散燕耆。都護凌晨出，銘功瘞死屍。   </p>   <p>    <b>     <font color=\"#FF6600\">胡無人行</font>    </b>    <br />    十萬羽林兒，臨洮破郅支。殺添胡地骨，降足漢營旗。    <br />    塞闊牛羊散，兵休帳幕移。空流隴頭水，嗚咽向人悲。   </p>   <p>    <font color=\"#FF6600\">     <b>悲哉行</b>    </font>    <br />    中岳仇先生，遺余餌松方。服之一千日，肢體生異香。    <br />    步履如風旋，天涯不繼糧。仍雲為地仙，不得朝虛皇。    <br />    狡兔有三穴，人生又何常。悲哉二廉士，餓死於首陽。   </p>   <p>    <font color=\"#FF6600\">     <b>塗山懷古</b>    </font>    <br />    落拓書劍晚，清秋鷹正籠。塗山間來上，敬愛如登龍。    <br />    覽古覺神王，翛然天地空。東南更何有，一醉先王風。    <br />    惟昔放勳世，陰晦徹成洪。皇圖化魚鱉，天道漂無蹤。    <br />    帝乃命舟楫，掇芳儒素中。高陳九州力，百道驅歸東。    <br />    舊物復光明，洪爐再埏熔。經門不私子，足知天下公。    <br />    亮曰那並生，唐虞禪華蟲。茲山朝萬國，一賦寰海同。    <br />    十載有區宇，秋毫皆帝功。垂衣不驕德，子桀如何聾。    <br />    握髮聞禮賢，葺茅見卑宮。凡夫色難事，神聖安能恭。    <br />    道隱三千年，遺芳播笙鏞。當時執圭處，佳氣仍童童。    <br />    海嶼儼清廟，天人盛祇供。玄恩及花木，丹讖名崆峒。    <br />    異代草澤臣，何由樹勳庸。堯階未曾識，誰信平生忠。    <br />    恨不當際會，預為執鞭僮。勞歌下山去，懷德心無窮。   </p>   <p>    <font color=\"#FF6600\">     <b>遊子吟</b>    </font>    <br />    棲烏喜林曙，驚蓬傷歲闌。關河三尺雪，何處是天山。    <br />    朔風無重衣，僕馬饑且寒。慘戚別妻子，遲回出門難。    <br />    男兒值休明，豈是長泥蟠。何者為木偶，何人侍金鑾。    <br />    鬱鬱守貧賤，悠悠亦無端。進不圖功名，退不處巖巒。    <br />    窮通在何日，光景如跳丸。富貴苦不早，令人摧心肝。    <br />    誓期春之陽，一振摩霄翰。   </p>   <p>    <b>     <font color=\"#FF6600\">懷仙吟二首</font>    </b>    <br />    丹陵五牙客，昨日羅浮歸。赤斧尋不得，煙霞空滿衣。    <br />    試於華陽問，果遇三茅知。採藥向十洲，同行牧羊兒。    <br />    十洲隔八海，浩渺不可期。空留雙白鶴，巢在長松枝。    <br />    <br />    雲溪古流水，春晚桃花香。憶與我師別，片帆歸滄浪。    <br />    滄浪在何許，相思淚如雨。黃鶴不復來，雲深離別處。    <br />    石渠泉泠泠，三見菖蒲生。日夜勞夢魂，隨波注東溟。    <br />    空懷別時惠，長讀消魔經。   </p>   <p>    <font color=\"#FF6600\">     <b>海昌望月</b>    </font>    <br />    何處無今夕，豈期在海頭。賈客不愛月，嬋娟閒滄洲。    <br />    浩然傷歲華，獨望湖邊樓。煙島青歷歷，藍田白悠悠。    <br />    誰無破鏡期，繄我信虛舟。誰無桂枝念，繄我方摧輈。    <br />    始見彎環春，又逢團圓秋。莫厭綾扇夕，百年多銀鉤。    <br />    金盤誰雕鐫，玉窟難冥搜。重輪運時節，三五不自由。    <br />    疑拋雲上鍋，欲摟天邊球。孀居應寒冷，搗藥青冥愁。    <br />    兔子樹下蹲，蝦蟆池中游。如何名金波，不共水東流。    <br />    天花辟膻腥，野雲無邊陬。蚌蛤乘大運，含珠相對酬。    <br />    夜鵲思南鄉，露華清東甌。百寶安可覷，老龍鎖深湫。    <br />    究究如情人，盜者即仇讎。海涯上皎潔，九門更清幽。    <br />    亭亭勸金樽，夜久喘吳牛。夷俗皆輕擲，北山思今遊。    <br />    雁聲故鄉來，客淚墮南洲。平生煙霞志，讀書覓封侯。    <br />    四海尚白身，豈無故鄉羞。壈坎何足歎，壯如水中虯。    <br />    獵獵谷底蘭，搖搖波上鷗。中途喪資斧，兩地生繁憂。    <br />    一杯太陰君，鷦鷯豈無求。明日將片葉，三山東南浮。   </p>   <p>    <b>     <font color=\"#FF6600\">蒲門戍觀海作</font>    </b>    <br />    廓落溟漲曉，蒲門郁蒼蒼。登樓禮東君，旭日生扶桑。    <br />    毫釐見蓬瀛，含吐金銀光。草木露未晞，蜃樓氣若藏。    <br />    欲遊蟠桃國，慮涉魑魅鄉。徐市惑秦朝，何人在巖廊。    <br />    惜哉千童子，葬骨於眇茫。恭聞槎客言，東池接天潢。    <br />    即此聘牛女，曰祈長壽方。靈津水清淺，余亦慕修航。   </p>   <p>    <b>     <font color=\"#FF6600\">番禺道中作</font>    </b>    <br />    博羅程遠近，海塞愁先入。瘴雨出虹蝀，蠻江渡山急。    <br />    常聞島夷俗，犀象滿城邑。雁至草猶春，潮回檣半濕。    <br />    丹丘鳳凰隱，水廟蛟龍集。何處樹能言，幾鄉珠是泣。    <br />    千年趙佗國，霸氣委原隰。齷齪笑終軍，長纓禍先及。   </p>   <p>    <font color=\"#FF6600\">     <b>贈江西周大夫（一作贈周太史）</b>    </font>    <br />    否極生大賢，九元降靈氣。獨立正始風，蔚然中興瑞。    <br />    淵倫照三古，磊落涵涇渭。真貌月懸秋，雄詞雷出地。    <br />    具瞻先皇寵，欲踐東華貴。咫尺時不來，千秋鼎湖淚。    <br />    因分三輔職，進領南平位。報政黃霸慚，提兵呂蒙醉。    <br />    歲星臨斗牛，水國嘉祥至。不獨蒼生蘇，仍兼六騶喜。    <br />    恭聞廟堂略，欲斷匈奴臂。剷釋自宸衷，平戍在連帥。    <br />    時康簪笏冗，世梗忠良議。丘壑非無人，松香有私志。    <br />    三朝倚天劍，十萬浮雲騎。可使河曲清，群公信兒戲。    <br />    滄溟用謙德，百谷走童稚。御眾付深人，參籌須偉器。    <br />    他年蓬蓽賤，願附鵷鸞翅。   </p>   <p>    <b>     <font color=\"#FF6600\">旅次銅山途中先寄溫州韓使君</font>    </b>    <br />    亂山滄海曲，中有橫陽道。束馬過銅梁，苕華坐堪老。    <br />    鳩鳴高崖裂，熊鬥深樹倒。絕壑無坤維，重林失蒼昊。    <br />    躋攀寡儔侶，扶接念輿皂。俯仰栗嵌空，無因掇靈草。    <br />    梯窮聞戍鼓，魂續賴丘禱。敞豁天地歸，縈紆村落好。    <br />    悠悠思蔣徑，擾擾愧商皓。馳想永嘉侯，應傷此懷抱。   </p>   <p>    <font color=\"#FF6600\">     <b>種蘭</b>    </font>    <br />    種蘭幽谷底，四遠聞馨香。春風長養深，枝葉趁人長。    <br />    智水潤其根，仁鋤護其芳。蒿藜不生地，惡鳥弓已藏。    <br />    椒桂夾四隅，茅茨居中央。左鄰桃花塢，右接蓮子塘。    <br />    一月薰手足，兩月薰衣裳。三月薰肌骨，四月薰心腸。    <br />    幽人饑如何，採蘭充餱糧。幽人渴如何，醞蘭為酒漿。    <br />    地無青苗租，白日如散王。不嘗仙人藥，端坐紅霞房。    <br />    日夕望美人，佩花正煌煌。美人久不來，佩花徒生光。    <br />    刈獲及葳蕤，無令見雪霜。清芬信神鬼，一葉豈可忘。    <br />    舉頭愧青天，鼓腹詠時康。下有賢公卿，上有聖明王。    <br />    無階答風雨，願獻蘭一筐。   </p>   <p>    <b>     <font color=\"#FF6600\">草木言</font>    </b>    <br />    何生我蒼蒼，何育我黃黃。草木無知識，幸君同三光。    <br />    始自受姓名，葳蕤立衣裳。山河既分麗，齊首乳青陽。    <br />    甘辛各有榮，好醜不相防。常憂刀斧劫，竊慕仁壽鄉。    <br />    願天雨無暴，願地風無狂。雨足因衰憊，風多因夭傷。    <br />    在山不為桂，徒辱君高岡。在水不為蓮，徒占君深塘。    <br />    勿輕培塿阜，或有奇棟樑。勿輕朦朧澤，或有奇馨香。    <br />    涓毫可粗差，朝菌壽為長。擁腫若無取，大椿命為傷。    <br />    婆娑不材生，苒苒向秋荒。幸遭薰風日，有得皆簸揚。    <br />    所愧雨露恩，願效幽微芳。希君頻採擇，勿使枯雪霜。   </p>   <p>    <b>     <font color=\"#FF6600\">題僧院紫竹</font>    </b>    <br />    喜遊蛟井寺，復見炎州竹。杳靄萬丈間，嘯風清獨速。    <br />    江南正霜霰，吐秀弄顓頊。似瑞驚堅貞，如魔試金粟。    <br />    筍非孝子泣，文異湘靈哭。金碧誰與鄰，蕭森自成族。    <br />    新聞赤帝種，子落毛人谷。遠祖賜鷦鵬，遺芳遍南陸。    <br />    對煙蘇麻丑，夾澗篔簹伏。美譽動丹青，瑰姿艷秦蜀。    <br />    因緣鹿苑識，想像蛇丘斸。幾葉別黃茅，何年依白足。    <br />    龍樹蟄一花，砌瑤掃雲屋。色靜曼仙花，名高給孤獨。    <br />    青蔥太子樹，灑落觀音目。法雨每沾濡，玉毫時照燭。    <br />    離居鸞節變，住冷金顏縮。豈念葛陂榮，幸無祖父辱。    <br />    光搖水精串，影送蓮花軸。江鶩日相尋，野鶚時寄宿。    <br />    幽香入茶灶，靜翠直棋局。肯羨垣上蒿，自多籬下菊。    <br />    從來道生一，況伴龜藏六。棲託詎星回，檀欒已雲矗。    <br />    霞杯傳縹葉，羽管吹紫玉。久絕釣竿歌，聊裁竹枝曲。    <br />    愧生黃金地，千秋為師綠。   </p>   <p>    <b>     <font color=\"#FF6600\">早發始興</font>    </b>    <br />    雲裡山已曙，舟中火初爇。綠浦待行橈，玄猿催落月。    <br />    沿流信多美，況復秋風發。掛席借前期，晨雞莫嘲哳。   </p>   <p>    <b>     <font color=\"#FF6600\">寄元孚道人</font>    </b>    <br />    梵宇章句客，佩蘭三十年。長乘碧雲馬，時策翰林鞭。    <br />    曩事五嶽遊，金衣曳祥煙。高攀桐君手，左倚鸑鷟肩。    <br />    哭玉秋雨中，摘星春風前。橫輈截洪偃，憑几見廣宣。    <br />    爾來寤華胥，石壁孤雲眠。龍降始得偈，龜老方巢蓮。    <br />    內殿無文僧，騶虞誰能牽。因之問楚水，弔屈幾潺湲。   </p>   <p>    <b>     <font color=\"#FF6600\">和西江李助副使早登開元寺閣</font>    </b>    <br />    虛豁登寶閣，三休極層構。獨立天地間，煙雲滿襟袖。    <br />    鰲荒初落日，劍野呈綺繡。秋檻祝融微，陰軒九江湊。    <br />    拂簷皇姑捨，錯落白榆秀。倚砌天竺祠，蛟龍蟠古甃。    <br />    翛然觀六合，一指齊宇宙。書劍忽若●，青雲日方晝。    <br />    南朝空蒼莽，楚澤稀耕耨。萬事溺頹波，一航安可    <a target=\"_blank\" href=\"http://140.111.1.40/yitic/frc/frc06235.htm\">●</a>。    <br />    徒雲寄麟泣，六五終難就。資斧念餘生，湖光隱圭竇。    <br />    早聞群黃鶴，飄舉此江岫。陵谷空靄然，人樵已雛鷇。    <br />    燕宮豸冠客，憑覽發清奏。珠玉難嗣音，摐轅愧孤陋。   </p>   <p>    <b>     <font color=\"#FF6600\">將歸鍾陵留贈南海李尚書</font>    </b>    <br />    楚國有田舍，炎州長夢歸。懷恩似秋燕，屢繞玉堂飛。    <br />    越酒豈不甘，海魚寧無肥。山裘醉歌舞，事與初心違。    <br />    曄曄文昌公，英靈世間稀。長江浩無際，龍蜃皆歸依。    <br />    賤子感一言，草茅發光輝。從來雞鳧質，得假鳳凰威。    <br />    常欲討玄珠，青雲報巍巍。龍門竟多故，雙淚別旍旂。   </p>   <p>    <b>     <font color=\"#FF6600\">宿島徑夷山捨</font>    </b>    <br />    百里遵島徑，蓬徵信邅回。暝依漁樵宿，似過黃金台。    <br />    缺嚙心未理，寥寥夜猿哀。山深石床冷，海近腥氣來。    <br />    主人意不淺，屢獻流霞杯。對月撫長劍，愁襟紛莫開。    <br />    九衢平如水，胡為涉崔嵬。一飯未遑飽，鵬圖信悠哉。    <br />    山濤謔細君，吾豈厭蓬萊。明發又驅馬，客思一徘徊。   </p>   <p>    <font color=\"#FF6600\">     <b>避世翁</b>    </font>    <br />    海上一蓑笠，終年垂釣絲。滄洲有深意，冠蓋何由知。    <br />    直鉤不營魚，蝸室無妻兒。渴飲寒泉水，饑餐紫朮芝。    <br />    鶴髮披兩肩，高懷如澄陂。嘗聞仙老言，雲是古鴟夷。    <br />    石竇閟雷雨，金潭養蛟螭。乘槎上玉津，騎鹿遊峨嵋。    <br />    以人為語默，與世為雄雌。茲焉乃磻溪，豹變應須時。    <br />    自古隱淪客，無非王者師。   </p>   <p>    <b>     <font color=\"#FF6600\">冬夜吟</font>    </b>    <br />    黑夜天寒愁散玉，東皇海上張仙燭。侯家歌舞按梨園，石氏賓寮醉金谷。    <br />    魯家襜褕暗披水，雪花燈下甘垂翅。散帙高編折桂枝，披紗密甃青雲地。    <br />    霜白溪松轉斜蓋，銅龍喚曙咽聲細。八埏螻蟻厭寒棲，早晚青旗引春帝。    <br />    展轉城烏啼紫天，曈曚千騎衙樓前。   </p>   <p>    <b>     <font color=\"#FF6600\">西川座上聽金五雲唱歌</font>    </b>    <br />    蜀王殿上華筵開，五雲歌從天上來。滿堂羅綺悄無語，喉音止駐雲裴回。    <br />    管弦金石還依轉，不隨歌出靈和殿。白雲飄颻席上聞，貫珠歷歷聲中見。    <br />    舊樣釵篦淺淡衣，元和梳洗青黛眉。低叢小鬢膩倭墮，碧牙鏤掌山參差。    <br />    曲終暫起更衣過，還向南行座頭坐。低眉欲語謝貴侯，檀臉雙雙淚穿破。    <br />    自言本是宮中嬪，武皇改號承恩新。中丞御史不足比，水殿一聲愁殺人。    <br />    武皇鑄鼎登真篆，嬪御蒙恩免幽辱。茂陵弓劍不得親，嫁與卑官到西蜀。    <br />    卑官到官年未周，堂衡祿罷東西遊。蜀江水急駐不得，復此萍蓬二十秋。    <br />    今朝得侍王侯宴，不覺途中妾身賤。願持卮酒更唱歌，歌是伊州第三遍。    <br />    唱著右丞征戍詞，更聞閨月添相思。如今聲韻尚如在，何況宮中年少時。    <br />    五雲處處可憐許，明朝道向褒中去。須臾宴罷各東西，雨散雲飛莫知處。   </p>   <p>    <font color=\"#FF6600\">     <b>飛龍引</b>    </font>    <br />    有熊之君好神仙，餐霞煉石三千年。一旦黃龍下九天，騎龍蘗蘗升紫煙。    <br />    萬姓攀髯髯墮地，啼呼弓劍飄寒水。紫鸞八九墮玉笙，金鏡空留照魑魅。    <br />    羽幢褵褷銀漢秋，六宮望斷芙蓉愁。應龍下揮中園笑，泓泓水繞青苔洲。    <br />    瑞風颯遝天光淺，瑤闕峨峨橫露苑。沆瀣樓頭紫鳳歌，三株樹下青牛飯。    <br />    鴻朧九闕相玉皇，鈞天樂引金華郎。散花童子鶴衣短，投壺奼女蛾眉長。    <br />    彤庭侍宴瑤池席，老兔春高桂宮白。蓬萊下國賜分珪，阿母金桃容小摘。    <br />    仙流萬緘蟲篆春，三十六洞交風雲。千年小兆一蟬蛻，丹台職亞扶桑君。    <br />    金烏試浴青門水，下界蜉蝣幾回死。   </p>   <p>    <b>     <font color=\"#FF6600\">謫仙詞</font>    </b>    <br />    牧龍丈人病高秋，群童擊節星漢愁。瑤台鳳輦不勝恨，太古一聲龍白頭。    <br />    玉氣蘭光久摧折，上清雞犬音書絕。蜺旌失手遠於天，三島空雲對秋月。    <br />    人間磊磊浮漚客，鸑鷟蜻蜓飛自隔。不應冠蓋逐黃埃，長夢真君舊恩澤。   </p>   <p>    <b>     <font color=\"#FF6600\">步虛引（一作仙人詞）</font>    </b>    <br />    小隱山人十洲客，莓苔為衣雙耳白。青編為我忽降書，暮雨虹蜺一千尺。    <br />    赤城門閉六丁直，曉日已燒東海色。朝天半夜聞玉雞，星斗離離礙龍翼。   </p>   <p>    <font color=\"#FF6600\">     <b>獨搖手</b>    </font>    <br />    漢宮新燕矜蛾眉，春台艷妝蓮一枝。迎春侍宴瑤華池，游龍七盤嬌欲飛。    <br />    冶袖鶯鸞拂朝曦，摩煙裊雪金碧遺。愁鴻連翾蠶曳絲，颯遝明珠掌中移。    <br />    仙人龍鳳雲雨吹，朝哀暮愁引啞咿。鴛鴦翡翠承宴私，南山一笑君無辭。    <br />    仙蛾泣月清露垂，六宮燒燭愁風欷。   </p>   <p>    <b>     <font color=\"#FF6600\">空城雀</font>    </b>    <br />    古城濛濛花覆水，昔日住人今住鬼。野雀荒台遺子孫，千年飲啄枯桑根。    <br />    不隨海燕柏梁去，應無玉環銜報恩。近村紅栗香壓枝，嗷嗷黃口訴朝饑。    <br />    生來未見鳳凰語，欲飛常怕蜘蛛絲。斷腸四隅天四絕，清泉綠蒿無恐疑。   </p>   <p>    <font color=\"#FF6600\">     <b>雞鳴曲</b>    </font>    <br />    雞聲春曉上林中，一聲驚落蝦蟆宮。二聲喚破枕邊夢，三聲行人煙海紅。    <br />    平旦慵將百雛語，蓬鬆錦繡當陽處。愧君飲食長相呼，為君晝鳴下高樹。   </p>   <p>    <b>     <font color=\"#FF6600\">小笛弄</font>    </b>    <br />    一尺玲瓏握中翠，仙娥月浦呼龍子。五夜流珠粲夢卿，九青鸞倚洪崖醉。    <br />    丹穴饑兒笑風雨，媧皇碧玉星星語。蛇蠍愁聞骨髓寒，江山恨老眠秋霧。    <br />    綺席鴛鴦冷朱翠，星流露泫誰驅使。江南一曲罷伶倫，芙蓉水殿春風起。   </p>   <p>    <b>     <font color=\"#FF6600\">將進酒</font>    </b>    <br />    金樽莫倚青春健，齷齪浮生如走電。琴瑟盤傾從世珠，黃泥局瀉流年箭。    <br />    麻姑爪禿瞳子昏，東皇肉角生魚鱗。靈鰲柱骨半枯朽，驪龍德悔愁耕人。    <br />    周孔蓍龜久淪沒，黃蒿誰認賢愚骨。兔苑詞才去不還，蘭亭水石空明月。    <br />    姮娥弄簫香雨收，江濱迸瑟魚龍愁。靈芝九折楚蓮醉，翾風一歎梁庭秋。    <br />    醁亞蠻觥奉君壽，玉山三獻春紅透。銀鴨金鵝言待誰，隋家岳瀆皇家有。    <br />    珊瑚座上凌香雲，鳳●龍炙猩猩唇。芝蘭此日不傾倒，南山白石皆賢人。    <br />    文康調笑麒麟起，一曲飛龍壽天地。   </p>   <p>    <b>     <font color=\"#FF6600\">錢塘對酒曲</font>    </b>    <br />    風天雁悲西陵愁，使君紅旗弄濤頭。東海神魚騎未得，江天大笑閒悠悠。    <br />    嵯峨吳山莫誇碧，河陽經年一宵白。南州彩鳳為君生，古獄愁蛇待恩澤。    <br />    三清羽童來何遲，十二玉樓胡蝶飛。炎荒翡翠九門去，遼東白鶴無歸期。    <br />    鴟夷公子休悲悄，六鰲如鏡天始老。樽前事去月團圓，琥珀無情憶蘇小。   </p>   <p>    <font color=\"#FF6600\">     <b>巫山高</b>    </font>    <br />    玉峰青雲十二枝，金母和雲賜瑤姬。花宮磊砢楚宮外，列仙八面星斗垂。    <br />    秀色無雙怨三峽，春風幾夢襄王獵。青鸞不在懶吹簫，斑竹題詩寄江妾。    <br />    飄颻絲散巴子天，苔裳玉轡紅霞幡。歸時白帝掩青瑣，瓊枝草草遺湘煙。   </p>   <p>    <b>     <font color=\"#FF6600\">贈別離</font>    </b>    <br />    碧玉飛天星墜地，玉劍分風交合水。楊柳聽歌莫向隅，雞鳴一石留髡醉。    <br />    蹄輪送客溝水東，月娥揮手崦嵫峰。蠻天列嶂儼相待，風官掃道迎游龍。    <br />    天姥剪霞鋪曉空，    <a target=\"_blank\" href=\"http://140.111.1.40/yitic/frc/frc06392.htm\">●●</a>大帝開明宮。文鯨掉尾四海通，分明瀑布收靈桐。    <br />    山妖水魅騎旋風，魘夢嚙魂黃瘴中。借君朗鑒入崆峒，靈光草照閒花紅。   </p>   <p>    <b>     <font color=\"#FF6600\">關山月</font>    </b>    <br />    昔年嫖姚護羌月，今照嫖姚雙鬢雪。青塚曾無尺寸歸，錦書多寄窮荒骨。    <br />    百戰金瘡體沙磧，鄉心一片懸秋碧。漢城應期破鏡時，胡塵萬里嬋娟隔。    <br />    度磧沖雲朔風起，邊笳欲晚生青珥。隴上橫吹霜色刀，何年斷得匈奴臂。   </p>   <p>    <b>     <font color=\"#FF6600\">古鏡篇</font>    </b>    <br />    紫皇玉鏡蟾蜍字，墮地千年光不死。發匣身沈古井寒，懸台日照愁成水。    <br />    海戶山窗幾梳綰，菱花開落何人見。野老曾耕太白星，神狐夜哭秋天片。    <br />    下國青銅旋磨滅，回鸞萬影成枯骨。會待搏風雨泬寥，長恐莓苔蝕明月。   </p>   <p>    <b>     <font color=\"#FF6600\">自歸山</font>    </b>    <br />    海岳南歸遠，天門北望深。暫為青瑣客，難換白雲心。    <br />    富貴老閒事，猿猱思舊林。清平無樂志，樽酒有瑤琴。   </p>   <p>    <font color=\"#FF6600\">     <b>渡浙江</b>    </font>    <br />    適越一輕艘，凌兢截鷺濤。曙光金海近，晴雪玉峰高。    <br />    靜寇思投筆，傷時欲釣鰲。壯心殊未展，登涉漫勞勞。   </p>   <p>    <b>     <font color=\"#FF6600\">清源途中旅思</font>    </b>    <br />    古木閩州道，驅羸落照間。投村礙野水，問店隔荒山。    <br />    身事幾時了，蓬飄何日閒。看花滯南國，鄉月十灣環。   </p>   <p>    <b>     <font color=\"#FF6600\">南海送韋七使君赴象州任</font>    </b>    <br />    一鶚韋公子，新恩頒郡符。島夷通荔浦，龍節過蒼梧。    <br />    地理金城近，天涯玉樹孤。聖朝朱紱貴，從此展雄圖。   </p>   <p>    <b>     <font color=\"#FF6600\">送沈次魯南遊（一作盧堠石送沈次魯）</font>    </b>    <br />    高台贈君別，滿握軒轅風。落日一揮手，金鵝雲雨空。    <br />    鰲洲石樑外，劍浦羅浮東。茲興不可接，翛翛煙際鴻。   </p>   <p>    <b>     <font color=\"#FF6600\">南海石門戍懷古</font>    </b>    <br />    漢家征百越，落地喪貔貅。大野朱旗沒，長江赤血流。    <br />    鬼神尋覆族，宮廟變荒丘。唯有朝台月，千年照戍樓。   </p>   <p>    <b>     <font color=\"#FF6600\">賦得池塘生春草</font>    </b>    <br />    謝公遺詠處，池水夾通津。古往人何在，年來草自春。    <br />    色宜波際綠，香異雨中新。今日青青意，空悲行路人。   </p>   <p>    <font color=\"#FF6600\">     <b>題居上人法華新院</b>    </font>    <br />    浮名深般若，方寺設蓮華。鐘唄成僧國，湖山稱法家。    <br />    一塵多寶塔，千佛大牛車。能誘泥犁客，超然識聚沙。   </p>   <p>    <b>     <font color=\"#FF6600\">送秦煉師</font>    </b>    <br />    紫府靜沈沈，松軒思別吟。水流寧有意，雲泛本無心。    <br />    錦洞桃花遠，青山竹葉深。不因時賣藥，何路更相尋。   </p>   <p>    <b>     <font color=\"#FF6600\">哭寶月三藏大禪師</font>    </b>    <br />    五峰習聖罷，乾竺化身歸。帝子傳真印，門人哭寶衣。    <br />    一囊窮海沒，三藏故園稀。無復天花落，悲風滿鐵圍。   </p>   <p>    <b>     <font color=\"#FF6600\">湓城贈別</font>    </b>    <br />    楚岸青楓樹，長隨送遠心。九江春水闊，三峽暮雲深。    <br />    氣調桓伊笛，才華蔡琰琴。迢迢嫁湘漢，誰不重黃金。   </p>   <p>    <b>     <font color=\"#FF6600\">贈別</font>    </b>    <br />    海國一尺綺，冰壺萬縷絲。以君西攀桂，贈此金蓮枝。    <br />    高鳥思茂林，窮魚樂洿池。平生握中寶，無使歲寒移。   </p>   <p>    <b>     <font color=\"#FF6600\">贈溫州韓使君</font>    </b>    <br />    康樂風流五百年，永嘉鈴閣又登賢。嚴城鼓動魚驚海，華屋樽開月下天。    <br />    內使筆鋒光案牘，鄢陵詩句滿山川。今來誰似韓家貴，越絕麾幢雁影連。   </p>   <p>    <font color=\"#FF6600\">     <b>閒居寄太學盧景博士</b>    </font>    <br />    無路青冥奪錦袍，恥隨黃雀住蓬蒿。碧雲夢後山風起，珠樹詩成海月高。    <br />    久滯鼎書求羽翼，未忘龍闕致波濤。閒來長得留侯癖，羅列楂梨校六韜。   </p>   <p>    <b>     <font color=\"#FF6600\">贈漳州張怡使君</font>    </b>    <br />    舊德徐方天下聞，當年熊軾繼清芬。井田異政光蠻竹，符節深恩隔瘴雲。    <br />    已見嘉祥生北戶，嘗嫌夷貊蠹南薰。幾時征拜征西越，學著縵胡從使君。   </p>   <p>    <b>     <font color=\"#FF6600\">贈容南韋中丞</font>    </b>    <br />    普寧都護軍威重，九驛梯航壓要津。十二銅魚尊畫戟，三千犀甲擁朱輪。    <br />    風雲已靜西山寇，閭井全移上國春。不獨來蘇發歌詠，天涯半是泣珠人。   </p>   <p>    <b>     <font color=\"#FF6600\">投贈福建路羅中丞</font>    </b>    <br />    越艷新謠不厭聽，樓船高臥靜南溟。未聞建水窺龍劍，應喜家山接女星。    <br />    三捷楷模光典策，一生封爵笑丹青。皇恩幾日西歸去，玉樹扶疏正滿庭。   </p>   <p>    <b>     <font color=\"#FF6600\">贈江南李偕副使</font>    </b>    <br />    世祿三朝壓鳳池，杜陵公子漢庭知。雷封始賀堂溪劍，花府尋邀玉樹枝。    <br />    幾日坐談誅叛逆，列城歸美見歌詩。從軍莫厭千場醉，即是金鑾寵命時。   </p>   <p>    <b>     <font color=\"#FF6600\">賀容府韋中丞大府賢兄新除黔南經略</font>    </b>    <br />    蓬瀛簪笏舊聯行，紫極差池降寵章。列國山河分雁字，一門金玉盡龍驤。    <br />    耿家符節朝中美，袁氏芝蘭閫外香。烽戍悠悠限巴越，佇聽歌詠兩甘棠。   </p>   <p>    <b>     <font color=\"#FF6600\">和容南韋中丞題瑞亭白燕、白鼠、六眸龜、嘉蓮</font>    </b>    <br />    伏波恩信動南夷，交趾喧傳四瑞詩。燕鼠孕靈褒上德，龜蓮增耀答無私。    <br />    迴翔雪侶窺簷處，照映紅巢出水時。盡寫流傳在軒檻，嘉祥從此百年知。   </p>   <p>    <b>     <font color=\"#FF6600\">題豫章西山香城寺</font>    </b>    <br />    十地嚴宮禮竺皇，栴檀樓閣半天香。祇園樹老梵聲小，雪嶺花香燈影長。    <br />    霄漢落泉供月界，蓬壺靈鳥侍雲房。何年七七金人降，金錫珠壇滿上方。   </p>   <p>    <b>     <font color=\"#FF6600\">送江西周尚書赴滑台</font>    </b>    <br />    楚謠襦褲整三千，喉舌新恩下九天。天角雄都分節鉞，蛟龍舊國罷樓船。    <br />    昆河已在兵鈐內，棠樹空留鶴嶺前。多病無因酬一顧，鄢陵千騎去翩翩。   </p>   <p>    <b>     <font color=\"#FF6600\">閩中送任畹端公還京</font>    </b>    <br />    燕台下榻玉為人，月桂曾輸次第春。幾日酬恩坐炎瘴，九秋高駕拂星辰。    <br />    漢庭鳳進鵷行喜，隋國珠還水府貧。多少嘉謨奏風俗，斗牛孤劍在平津。   </p>   <p>    <b>     <font color=\"#FF6600\">豫章江樓望西山有懷</font>    </b>    <br />    水護星壇列太虛，煙霓十八上仙居。時人未識遼東鶴，吾祖曾傳寶鼎書。    <br />    終日章江催白鬢，何年丹灶見紅蕖。桃花谷口春深淺，欲訪先生赤鯉魚。   </p>   <p>    <b>     <font color=\"#FF6600\">經徐稚墓</font>    </b>    <br />    郟鄏妖興炎漢衰，先生南國臥明夷。鳳凰屢降玄纁禮，瓊石終藏烈火詩。    <br />    禁掖衣冠加宋鵲，湖山耕釣沒堯時。千年壟樹何人哭，寂寞蒼苔內史碑。   </p>   <p>    <font color=\"#FF6600\">     <b>鍾陵道中作</b>    </font>    <br />    原隰經霜蕙草黃，塞鴻消息怨流芳。秋山落照見麋鹿，南國異花開雪霜。    <br />    煙火近通槃瓠俗，水雲深入武陵鄉。曾逢嚙缺話東海，長憶蕭家青玉床。   </p>   <p>    <font color=\"#FF6600\">     <b>旅泊塗江</b>    </font>    <br />    煙雨南江一葉微，松潭漁父夜相依。斷沙雁起金精出，孤嶺猿愁木客歸。    <br />    楚國柑橙勞夢想，丹陵霞鶴間音徽。無因得似滄溟叟，始憶離巢已倦飛。   </p>   <p>    <b>     <font color=\"#FF6600\">上建溪</font>    </b>    <br />    崆峒一派瀉蒼煙，長揖丹丘逐水仙。雲樹杳冥通上界，峰巒回合下閩川。    <br />    侵星愁過蛟龍國，採碧時逢婺女船。已判猿催鬢先白，幾重灘瀨在秋天。   </p>   <p>    <b>     <font color=\"#FF6600\">冬日暮旅泊廬陵</font>    </b>    <br />    螺亭倚棹哭飄蓬，白浪欺船自向東。楚國蕙蘭增悵望，番禺筐篚旅虛空。    <br />    江城雪落千家夢，汀渚冰生一夕風。棄置侯鯖任羈束，不勞龜瓦問窮通。   </p>   <p>    <b>     <font color=\"#FF6600\">登寶曆寺閣</font>    </b>    <br />    金碧高層世界空，憑蜺長嘯八蠻風。橫軒水壯蛟龍府，倚棟星開牛斗宮。    <br />    三楚故墟殘景北，六朝荒苑斷山東。不堪懷古勞悲笑，安得鵬摶顥氣中。   </p>   <p>    <b>     <font color=\"#FF6600\">寄兵部任畹郎中</font>    </b>    <br />    常思劍浦越清塵，豆蔻花紅十二春。昆玉已成廊廟器，澗松猶是薜蘿身。    <br />    雖同橘柚依南土，終愧魁罡近北辰。好向昌時薦遺逸，莫教千古弔靈均。   </p>   <p>    <b>     <font color=\"#FF6600\">贈江南從事張侍郎</font>    </b>    <br />    平南門館鳳凰毛，二十華軒立最高。幾處談天致雲雨，早時文海得鯨鰲。    <br />    姻聯紫府蕭窗貴，職稱青錢繡服豪。江徼無虞才不展，銜杯終日詠離騷。   </p>   <p>    <font color=\"#FF6600\">     <b>劍池</b>    </font>    <br />    秦帝南巡厭火精，蒼黃埋劍故豐城。霸圖繚戾金龍蟄，坤道扶搖紫氣生。    <br />    星斗臥來閒窟穴，雌雄飛去變澄泓。永懷惆悵中宵作，不見春雷發匣聲。   </p>   <p>    <b>     <font color=\"#FF6600\">洛城見賀自真飛昇（一作登仙）</font>    </b>    <br />    子晉鸞飛古洛川，金桃再熟賀郎仙。三清樂奏嵩丘下，五色雲屯御苑前。    <br />    朱頂舞低迎絳節，青鬟歌對駐香軿。誰能白晝相悲泣，太極光陰億萬年。   </p>   <p>    <b>     <font color=\"#FF6600\">謫仙吟贈趙道士</font>    </b>    <br />    汗漫東遊黃鶴雛，縉雲仙子住清都。三元麟鳳推高座，六甲風雷閟小壺。    <br />    日月暗資靈壽藥，山河擬作化生符。若為失意居蓬島，鰲足塵飛桑樹枯。   </p>   <p>    <b>     <font color=\"#FF6600\">夜別溫商梓州</font>    </b>    <br />    鳳凰城裡花時別，玄武江邊月下逢。客舍莫辭先買酒，相門曾忝舊登龍。    <br />    迎風騷屑千家竹，隔水悠揚午夜鐘。明日又行西蜀去，不堪天際遠山重。   </p>   <p>    <b>     <font color=\"#FF6600\">題贈高閒上人</font>    </b>    <br />    簷卜花間客，軒轅席上珍。筆江秋菡萏，僧國瑞麒麟。    <br />    內殿初招隱，曹溪得後塵。龍蛇驚粉署，花雨對金輪。    <br />    白馬方依漢，朱星又入秦。劇談凌鑿齒，清論倒波旬。    <br />    拂石先天古，降龍舊國春。珠還合浦老，龍去玉州貧。    <br />    鴛鷺輸黃絹，場壇繞白蘋。鼎湖閒入夢，金閣靜通神。    <br />    海氣成方丈，山泉落淨巾。獮猴深愛月，鷗鳥不猜人。    <br />    拂岳蕭蕭竹，垂空澹澹津。漢珠難覓對，荊璞本來真。    <br />    伊傅多聯壁，劉雷競買鄰。江邊有國寶，時為斸星辰。   </p>   <p>    <font color=\"#FF6600\">     <b>哭王贊府</b>    </font>    <br />    白水流今古，青山送死生。驅馳三楚掾，倏忽一空名。    <br />    金玉埋皋壤，芝蘭哭弟兄。龍頭孤後進，鵬翅失前程。    <br />    愁變風雲色，悲連鼓角聲。落星辭聖代，寒夢閉佳城。    <br />    伊昔來江邑，從容副國英。德逾棲棘美，公亞飲冰清。    <br />    大廈亡孤直，群儒憶老成。白駒悲里巷，梁木慟簪纓。    <br />    隴遂添新草，珠還滿舊籯。蒼蒼難可問，原上晚煙橫。   </p>   <p>    <b>     <font color=\"#FF6600\">聖帝擊壤歌四十聲</font>    </b>    <br />    百六承堯緒，艱難土運昌。太虛橫彗孛，中野斗豺狼。    <br />    帝曰更吾嗣，時哉憶聖唐。英星垂將校，神岳誕忠良。    <br />    煉石醫元氣，屠鰲正昊蒼。掃原鋪一德，驅祲立三光。    <br />    大道重蘇息，真風再發揚。芟夷逾舊跡，神聖掩前王。    <br />    郊酒酣寥廓，鴻恩受渺茫。地圖龜負出，天誥鳳銜將。    <br />    雜貢來山峙，群夷入雁行。紫泥搜海岱，鴻筆富巖廊。    <br />    鷹象敷宸極，寰瀛作瑞坊。泥丸封八表，金鏡照中央。    <br />    構殿基麟趾，開藩表鳳翔。鑾輿親稼穡，朱幌務蠶桑。    <br />    戎羯輸天馬，靈仙侍玉房。宮儀水蒐甲，門衛綠沈槍。    <br />    陶鑄超三古，車書混萬方。時巡望虞舜，蒐狩法殷湯。    <br />    化合謳謠滿，年豐鬼蜮藏。政源歸牧馬，公法付神羊。    <br />    寶鼎無靈應，金甌肯破傷。封山昭茂績，祠執答嘉祥。    <br />    在昔宮闈僭，仍罹羿浞殃。牝雞何譈譀，猘犬漫劻勷。    <br />    苗禱三靈怒，桓偷九族亡。鯨鯢尋掛網，魑魅旋投荒。    <br />    松柏霜逾翠，芝蘭露更香。聖謨流祚遠，仙系發源長。    <br />    島嶼征徭薄，漪瀾泛稻涼。鳧魚饜餐啖，荷薜足衣裳。    <br />    寤寐華胥國，嬉遊太素鄉。鷹鸇飛接翼，忠孝住連牆。    <br />    有叟能調鼎，無媒隱釣璜。乾坤資識量，江海入文章。    <br />    野鶴思蓬闕，山麋憶廟堂。泥沙空淬礪，星斗屢低昂。    <br />    歷草何因見，衢樽豈暫忘。終隨嘉橘賦，霄漢謁羲皇。   </p>   <p>    <font color=\"#FF6600\">     <b>續古二十九首</b>    </font>    <br />    大堯登寶位，麟鳳煥宸居。海曲沾恩澤，還生比目魚。   </p>   <p>生值揖遜歷，長歌東南春。釣鰲年三十，未見天子巡。</p>   <p>軒轅承化日，群鳳戲池台。大樸衰喪後，仲尼生不來。</p>   <p>大道歸孟門，蕭蘭日爭長。想得巢居時，碧江應無浪。</p>   <p>矻矻蓬舍下，慕君麒麟閣。笑殺王子喬，寥天乘白鶴。</p>   <p>杳杳巫峽雲，悠悠漢江水。愁殺幾少年，春風相憶地。</p>   <p>吳洲採芳客，桂棹木蘭船。日晚欲有寄，徘徊春風前。</p>   <p>仙家風景晏，浮世年華速。邂逅漢武時，蟠桃海東熟。</p>   <p>南國珊瑚樹，好裁天馬鞭。魚龍不解語，海曲空蟬娟。</p>   <p>周穆恣遊幸，橫天驅八龍。寧知泰山下，日日望登封。</p>   <p>秦國饒羅網，中原絕麟鳳。萬乘巡海回，鮑魚空相送。</p>   <p>秦家無廟略，遮虜續長城。萬姓隴頭死，中原荊棘生。</p>   <p>秦作東海橋，中州鬼辛苦。縱得跨蓬萊，群仙亦飛去。</p>   <p>隋煬棄中國，龍舟巡海涯。春風廣陵苑，不見秦宮花。</p>   <p>范子相勾踐，滅吳成大勳。雖然五湖去，終愧磻溪雲。</p>   <p>麟鳳識翔蟄，聖賢明捲舒。哀哉嵇叔夜，智不及鶢鶋。</p>   <p>戰地三尺骨，將軍一身貴。自古若弔冤，落花少於淚。</p>   <p>楚國千里旱，土龍日已多。九谷竟枯死，好雲閒嵯峨。</p>   <p>漢家三殿色，恩澤若飄風。今日黃金屋，明朝長信宮。</p>   <p>南園杏花發，北渚梅花落。吳女妒西施，容華日消鑠。</p>   <p>山雞理毛羽，自言勝烏鳶。一朝逢鸑鷟，羞死南海邊。</p>   <p>秦家卷衣貴，本是倡家子。金殿一承恩，貂蟬滿鄉里。</p>   <p>魏宮薛家女，秀色傾三殿。武帝鼎湖歸，一身似秋扇。</p>   <p>嬋娟越機裡，織得雙棲鳳。慰此殊世花，金梭忽停弄。</p>   <p>學古三十載，猶依白雲居。每覽班超傳，令人慵讀書。</p>   <p>雄劍久濩落，夜吟秋風起。不是懶為龍，此非延平水。</p>   <p>朝為楊柳色，暮作芙蓉好。春風若有情，江山相逐老。</p>   <p>景龍臨太極，五鳳當庭舞。誰信壁間梭，升天作雲雨。</p>   <p>曾夢諸侯笑，康囚議脫枷。千根池底藕，一朵火中花。</p>   <p>    <b>     <font color=\"#FF6600\">永嘉贈別</font>    </b>    <br />    芳草溫陽客，歸心浙水西。臨風青桂楫，幾日白蘋溪。   </p>   <p>    <b>     <font color=\"#FF6600\">有所思（一作長相思）</font>    </b>    <br />    欲唱玄雲曲，知音復誰是。採掇情未來，臨池畫春水。   </p>   <p>    <font color=\"#FF6600\">     <b>吳苑思</b>    </font>    <br />    今人地藏古人骨，古人花為今人發。江南何處葬西施，謝豹空聞採香月。   </p>   <p>    <font color=\"#FF6600\">     <b>古意</b>    </font>    <br />    麻姑井邊一株杏，花開不如古時紅。西鄰蔡家十歲女，年年二月賣東風。   </p>   <p>    <b>     <font color=\"#FF6600\">朝元引四首</font>    </b>    <br />    帝燭熒煌下九天，蓬萊宮曉玉爐煙。無央鸞鳳隨金母，來賀熏風一萬年。   </p>   <p>正殿雲開露冕旒，下方珠翠壓鰲頭。天雞唱罷南山曉，春色光輝十二樓。</p>   <p>萬宇靈祥擁帝居，東華元老薦屠蘇。龍池遙望非煙拜，五色曈曨在玉壺。</p>   <p>寶祚河宮一向清，龜魚天篆益分明。近臣誰獻登封草，五嶽齊呼萬歲聲。</p>   <p>    <b>     <font color=\"#FF6600\">宿天竺寺</font>    </b>    <br />    一宵何期此靈境，五粒松香金地冷。西僧示我高隱心，月在中峰葛洪井。   </p>   <p>    <b>     <font color=\"#FF6600\">賦得古蓮塘</font>    </b>    <br />    闔閭宮娃能採蓮，明珠作佩龍為船。三千巧笑不復見，江頭廢苑花年年。   </p>   <p>    <b>     <font color=\"#FF6600\">雙桂詠</font>    </b>    <br />    青冥結根易傾倒，沃洲山中雙樹好。琉璃宮殿無斧聲，石上蕭蕭伴僧老。   </p>   <p>    <b>     <font color=\"#FF6600\">夏日懷天台（一作夏日有懷）</font>    </b>    <br />    竹齋睡餘柘漿清，麟鳳誘我勞此生。勿憶天台掩書坐，澗雲起盡紅崢嶸。   </p>   <p>    <font color=\"#FF6600\">     <b>臨風歎</b>    </font>    <br />    芙蓉樓中飲君酒，驪駒結言春楊柳。豫章花落不見歸，一望東風堪白首。   </p>   <p>    <font color=\"#FF6600\">     <b>春日行</b>    </font>    <br />    鶗鴃初鳴洲渚滿，龍蛇洗鱗春水暖。病多欲問山寺僧，湖上人傳石橋斷。   </p>   <p>    <font color=\"#FF6600\">     <b>春歸去</b>    </font>    <br />    九十春光在何處，古人今人留不住。年年白眼向黔婁，唯放蠐螬飛上樹。   </p>   <p>    <b>     <font color=\"#FF6600\">蜀葵詠</font>    </b>    <br />    綠衣宛地紅倡倡，熏風似舞諸女郎。南鄰蕩子婦無賴，錦機春夜成文章。   </p>   <p>    <b>     <font color=\"#FF6600\">南昌道中</font>    </b>    <br />    古道夤緣蔓黃葛，桓伊塚西春水闊。村翁莫倚橫浦罾，一半魚蝦屬鵜獺。   </p>   <p>    <b>     <font color=\"#FF6600\">子規思</font>    </b>    <br />    春山杜鵑來幾日，夜啼南家復北家。野人聽此坐惆悵，恐畏踏落東園花。   </p>   <p>    <b>     <font color=\"#FF6600\">吳興秋思二首</font>    </b>    <br />    不是苕溪厭看月，天涯有程雲樹涼。何意汀洲剩風雨，白蘋今日似瀟湘。   </p>   <p>日夕鯤魚夢南國，苕陽水高迷渡頭。故山秋風憶歸去，白雲又被王孫留。</p>   <p>    <b>     <font color=\"#FF6600\">閩川夢歸</font>    </b>    <br />    千里潺湲建溪路，夢魂一夕西歸去。龍舼欲上巴獸灘，越王金雞報天曙。   </p>   <p>    <font color=\"#FF6600\">     <b>竹十一首</b>    </font>    <br />    不厭東溪綠玉君，天壇雙鳳有時聞。一峰曉似朝仙處，青節森森倚絳雲。   </p>   <p>萬枝朝露學瀟湘，杳靄孤亭白石涼。誰道乖龍不得雨，春雷入地馬鞭狂。</p>   <p>嘯入新篁一里行，萬竿如甕鎖龍泓。驚巢翡翠無尋處，閒倚雲根刻姓名。</p>   <p>青嵐帚亞思吾祖，綠潤偏多憶蔡邕。長聽南園風雨夜，恐生鱗甲盡為龍。</p>   <p>迸玉閒抽上釣磯，翠苗番次脫霞衣。山童泥乞青驄馬，騎過春泉掣手飛。</p>   <p>須題內史琅玕塢，幾醉山陽瑟瑟村。剩養萬莖將掃俗，莫教凡鳥鬧雲門。</p>   <p>一溪雲母間靈花，似到封侯逸士家。誰識雌雄九成律，子喬丹井在深涯。</p>   <p>燕燕雛時紫米香，野溪羞色過東牆。諸兒莫拗成蹊筍，從結高籠養鳳凰。</p>   <p>一節呼龍萬里秋，數莖垂海六鰲愁。更須瀑布峰前種，雲裡欄杆過子猷。</p>   <p>丘壑誰堪話碧鮮，靜尋春譜認嬋娟。會當小殺青瑤簡，圖寫龜魚把上天。</p>   <p>玄圃千春閉玉叢，湛陽一祖碧雲空。不須騷屑愁江島，今日南枝在國風。</p>   <p>    <b>     <font color=\"#FF6600\">鍾陵秋夜</font>    </b>    <br />    洪崖嶺上秋月明，野客枕底章江清。蓬壺宮闕不可夢，一一入樓歸雁聲。   </p>   <p>    <b>     <font color=\"#FF6600\">江上逢故人</font>    </b>    <br />    十年蓬轉金陵道，長哭青雲身不早。故鄉逢盡白頭人，清江顏色何曾老。   </p>   <p>    <font color=\"#FF6600\">     <b>水調詞十首</b>    </font>    <br />    黠虜迢迢未肯和，五陵年少重橫戈。誰家不結空閨恨，玉箸欄杆妾最多。   </p>   <p>羽管慵調怨別離，西園新月伴愁眉。容華不分隨年去，獨有妝樓明鏡知。</p>   <p>憶餞良人玉塞行，梨花三見換啼鶯。邊場豈得勝閨閣，莫逞雕弓過一生。</p>   <p>惆悵江南早雁飛，年年辛苦寄寒衣。征人豈不思鄉國，只是皇恩未放歸。</p>   <p>水閣蓮開燕引雛，朝朝攀折望金吾。聞道磧西春不到，花時還憶故園無。</p>   <p>自從清野戍遼東，舞袖香銷羅幌空。幾度長安發梅柳，節旄零落不成功。</p>   <p>長夜孤眠倦錦衾，秦樓霜月苦邊心。征衣一倍裝綿厚，猶慮交河雪凍深。</p>   <p>瀚海長征古別離，華山歸馬是何時。仍聞萬乘尊猶屈，裝束千嬌嫁郅支。</p>   <p>沙塞依稀落日邊，寒宵魂夢怯山川。離居漸覺笙歌懶，君逐嫖姚已十年。</p>   <p>萬里輪台音信稀，傳聞移帳護金微。會須麟閣留蹤跡，不斬天驕莫議歸。</p>   <p>    <b>     <font color=\"#FF6600\">送謝山人歸江夏</font>    </b>    <br />    黃鶴春風二千里，山人佳期碧江水。攜琴一醉楊柳堤，日暮龍沙白雲起。   </p>   <p>    <font color=\"#FF6600\">     <b>閒居雜興五首</b>    </font>    <br />    虞韶九奏音猶在，只是巴童自棄遺。閒臥清秋憶師曠，好風搖動古松枝。   </p>   <p>一顧成周力有餘，白雲閒釣五溪魚。中原莫道無麟鳳，自是皇家結網疏。</p>   <p>長愛真人王子喬，五松山月伴吹簫。從他浮世悲生死，獨駕蒼鱗入九霄。</p>   <p>越裡娃童錦作襦，艷歌聲壓郢中姝。無人說向張京兆，一曲江南十斛珠。</p>   <p>雲堆西望賊連營，分閫何當舉義兵。莫道羔裘無壯節，古來成事盡書生。</p>   <p>    <b>     <font color=\"#FF6600\">泉州刺桐花詠兼呈趙使君</font>    </b>    <br />    彷彿三株植世間，風光滿地赤城閒。無因秉燭看奇樹，長伴劉公醉玉山。    <br />    海曲春深滿郡霞，越人多種刺桐花。可憐虎竹西樓色，錦帳三千阿母家。    <br />    石氏金園無此艷，南都舊賦乏靈材。只因赤帝宮中樹，丹鳳新銜出世來。    <br />    猗猗小艷夾通衢，晴日熏風笑越姝。只是紅芳移不得，刺桐屏障滿中都。    <br />    不勝攀折悵年華，紅樹南看見海涯。故國春風歸去盡，何人堪寄一枝花。    <br />    赤帝常聞海上遊，三千幢蓋擁炎州。今來樹似離宮色，紅翠斜欹十二樓。   </p>   <p>    <b>     <font color=\"#FF6600\">投贈福建桂常侍二首</font>    </b>    <br />    後來台席更何人，都護朝天拜近臣。長笑當時漢卿士，等閒恩澤畫麒麟。   </p>   <p>匝地歌鐘鎮海隅，城池鞅掌舊名都。不知珠履三千外，更許侯嬴寄食無。</p>   <p>    <font color=\"#FF6600\">     <b>隴西行四首</b>    </font>    <br />    漢主東封報太平，無人金闕議邊兵。縱饒奪得林胡塞，磧地桑麻種不生。   </p>   <p>誓掃匈奴不顧身，五千貂錦喪胡塵。可憐無定河邊骨，猶是春閨夢裡人。</p>   <p>隴戍三看塞草青，樓煩新替護羌兵。同來死者傷離別，一夜孤魂哭舊營。</p>   <p>黠虜生擒未有涯，黑山營陣識龍蛇。自從貴主和親後，一半胡風似漢家。</p>   <p>    <b>     <font color=\"#FF6600\">答蓮花妓</font>    </b>    <br />    近來詩思清於水，老去風情薄似雲。已向升天得門戶，錦衾深愧卓文君。   </p>   <p>    <b>     <font color=\"#FF6600\">鏡道中吹簫</font>    </b>    <br />    金欄白的善篸差，雙鳳夜伴江南棲。十洲人聽玉樓曉，空向千山桃杏枝。   </p>   <p>    <b>     <font color=\"#FF6600\">贈野老</font>    </b>    <br />    何年種芝白雲裡，人傳先生老萊子。消磨世上名利心，澹若巖間一流水。   </p>   <p>    <b>     <font color=\"#FF6600\">酬元亨上人</font>    </b>    <br />    一衲淨居雲夢合，秋來詩思祝融高。何因知我津涯闊，遠寄東溟六巨鰲。   </p>   <p>    <b>     <font color=\"#FF6600\">題徐稚湖亭</font>    </b>    <br />    伏龍山橫洲渚地，人如白蘋自生死。洪崖成道二千年，唯有徐君播青史。   </p>   <p>    <b>     <font color=\"#FF6600\">鄱陽秋夕</font>    </b>    <br />    憶昔鄱陽旅遊日，曾聽南家爭搗衣。今夜重開舊砧杵，當時還見雁南飛。   </p>   <p>    <font color=\"#FF6600\">     <b>飛龍引</b>    </font>    <br />    長洲茂苑朝夕池，映日含風結細漪。坐當伏檻紅蓮披，雕軒洞戶青蘋吹。    <br />    輕幌芳煙郁金馥，綺簷花簟桃李枝。苕苕翡翠但相逐，桂樹鴛鴦恆並宿。   </p>   <p></p>   <p> </p>  </center> "}