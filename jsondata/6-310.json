{"id":"6-310","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>劉方平</b>      </font>     </strong>    </font>    <br />    <br />    河南人，與元德秀善，不仕。    <br />    <br />    <font color=\"#FF6600\">     <b>採蓮曲</b>    </font>    <br />    落日晴江裡，荊歌艷楚腰。採蓮從小慣，十五即乘潮。   </p>   <p>    <b>     <font color=\"#FF6600\">望夫石</font>    </b>    <br />    佳人成古石，蘚駁覆花黃。猶有春山杏，枝枝似薄妝。   </p>   <p>    <font color=\"#FF6600\">     <b>京兆眉</b>    </font>    <br />    新作蛾眉樣，誰將月裡同？有來凡幾日，相效滿城中。   </p>   <p>    <font color=\"#FF6600\">     <b>長信宮</b>    </font>    <br />    夢裡君王近，宮中河漢高。秋風能再熱，團扇不辭勞。   </p>   <p>    <b>     <font color=\"#FF6600\">春雪</font>    </b>    <br />    飛雪帶春風，徘徊亂繞空。君看似花處，偏在洛陽東。   </p>   <p>    <font color=\"#FF6600\">     <b>梅花落</b>    </font>    <br />    新歲芳梅樹，繁花四面同。春風吹漸落，一夜幾枝空。    <br />    少婦今如此，長城恨不窮。莫將遼海雪，來比後庭中。   </p>   <p>    <font color=\"#FF6600\">     <b>秋夜泛舟</b>    </font>    <br />    林塘夜發舟，蟲響荻颼颼。萬影皆因月，千聲各為秋。    <br />    歲華空復晚，鄉思不堪愁。西北浮雲外，伊川何處流。   </p>   <p>    <b>     <font color=\"#FF6600\">巫山高</font>    </b>    <br />    楚國巫山秀，清猿日夜啼。萬重春樹合，十二碧峰齊。    <br />    峽出朝雲下，江來暮雨西。陽台歸路直，不畏向家迷。   </p>   <p>    <b>     <font color=\"#FF6600\">巫山神女</font>    </b>    <br />    神女藏難識，巫山秀莫群。今宵為大雨，昨日作孤雲。    <br />    散漫愁巴峽，徘徊戀楚君。先王為立廟，春樹幾氛氳。   </p>   <p>    <b>     <font color=\"#FF6600\">銅雀妓</font>    </b>    <br />    遺令奉君王，嚬蛾強一妝。歲移陵樹色，恩在舞衣香。    <br />    玉座生秋氣，銅台下夕陽。淚痕沾井杆，舞袖為誰長。   </p>   <p>    <b>     <font color=\"#FF6600\">秋夜思（一作淮上秋夜）</font>    </b>    <br />    旅夢何時盡，征途望每賒。晚秋淮上水，新月楚人家。    <br />    猿嘯空山近，鴻飛極浦斜。明朝南岸去，言折桂枝花。   </p>   <p>    <font color=\"#FF6600\">     <b>折楊枝</b>    </font>    <br />    官渡初楊柳，風來亦動搖。武昌行路好，應為最長條。    <br />    葉映黃鸝夕，花繁白雪朝。年年攀折意，流恨入纖腰。   </p>   <p>    <font color=\"#FF6600\">     <b>班婕妤（一作婕妤怨）</b>    </font>    <br />    夕殿別君王，宮深月似霜。人幽在長信，螢出向昭陽。    <br />    露浥紅蘭濕，秋凋碧樹傷。惟當合歡扇，從此篋中藏。   </p>   <p>    <b>     <font color=\"#FF6600\">新春</font>    </b>    <br />    南陌春風早，東鄰曙色斜。一花開楚國，雙燕入盧家。    <br />    眠罷梳雲髻，妝成上錦車。誰知如昔日，更浣越溪紗。   </p>   <p>    <b>     <font color=\"#FF6600\">寄隴右嚴判官</font>    </b>    <br />    副相西征重，蒼生屬望晨。還同周薄伐，不取漢和親。    <br />    虜陣摧枯易，王師決勝頻。高旗臨鼓角，太白靜風塵。    <br />    赤狄爭歸化，青羌已請臣。遙傳閫外美，盛選幕中賓。    <br />    玉劍光初發，冰壺色自真。忠貞期報主，章服豈榮身。    <br />    邊草含風綠，征鴻過月新。胡笳長出塞，隴水半歸秦。    <br />    絕漠多來往，連年厭苦辛。路經西漢雪，家擲後園春。    <br />    誰念煙雲裡，深居汝穎濱。一叢黃菊地，九日白衣人。    <br />    松葉疏開嶺，桃花密映津。縑書若有寄，為訪許由鄰。   </p>   <p>    <b>     <font color=\"#FF6600\">夜月</font>    </b>    <br />    更深月色半人家，北斗欄杆南斗斜。今夜偏知春氣暖，蟲聲新透綠窗紗。   </p>   <p>    <font color=\"#FF6600\">     <b>烏棲曲二首</b>    </font>    <br />    蛾眉曼臉傾城國，鳴環動佩新相識。銀漢斜臨白玉堂，芙蓉行障掩燈光。   </p>   <p>畫舸雙艚錦為纜，芙蓉花發蓮葉暗。門前月色映橫塘，感郎中夜度瀟湘。</p>   <p>    <b>     <font color=\"#FF6600\">春怨</font>    </b>    <br />    紗窗日落漸黃昏，金屋無人見淚痕。寂寞空庭春欲晚，梨花滿地不開門。   </p>   <p>    <b>     <font color=\"#FF6600\">送別</font>    </b>    <br />    華亭霽色滿今朝，雲裡檣竿去轉遙。莫怪山前深復淺，清淮一日兩回潮。   </p>   <p>    <font color=\"#FF6600\">     <b>代春怨</b>    </font>    <br />    朝日殘鶯伴妾啼，開簾只見草萋萋。庭前時有東風入，楊柳千條盡向西。   </p>   <p>    <font color=\"#FF6600\">     <b>秋夜寄皇甫冉鄭豐</b>    </font>    <br />    洛陽清夜白雲歸，城里長河列宿稀。秋後見飛千里雁，月中聞搗萬家衣。    <br />    長憐西雍青門道，久別東吳黃鵠磯。借問客書何所寄，用心不啻兩鄉違。   </p>   <p>    <font color=\"#FF6600\">     <b>寄嚴八判官</b>    </font>    <br />    洛陽新月動秋砧，瀚海沙場天半陰。出塞能全仲叔策，安親更切老萊心。    <br />    漢家宮裡風雲曉，羌笛聲中雨雪深。懷袖未傳三歲字，相思空作隴頭吟。   </p>   <p>    <b>     <font color=\"#FF6600\">代宛轉歌二首</font>    </b>    <br />    星參差，明月二八燈五枝。黃鶴瑤琴將別去，芙蓉羽帳惜空垂。    <br />    歌宛轉，宛轉恨無窮。願為潮與浪，俱起碧流中。   </p>   <p>曉將近，黃姑織女銀河盡。九華錦衾無復情，千金寶鏡誰能引。    <br />    歌宛轉，宛轉傷別離。願作楊與柳，同向玉窗垂。   </p>   <p>    <font color=\"#FF6600\">     <b>擬娼樓節怨</b>    </font>    <br />    上苑離離鶯度，昆明冪冪蒲生。時光春華可惜，何須對鏡含情。   </p>   <p></p>  </center> "}