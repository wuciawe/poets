{"id":"7-234","content":"   <div align=\"center\">   <span class=\"style1\">李綱</span>  </div>  <p align=\"center\">（1083～1140）字伯紀，號梁溪，邵武（今福建邵武）人，居無錫   <br />   （今江蘇無錫）。政和二年（1112）進士，高宗即位（1127）拜尚   <br />   書右僕射兼中書侍郎。工筆杞，其跡雜見鳳墅續法帖中。  </p>  <p align=\"center\">   <span class=\"style2\">水龍吟‧光武戰昆陽</span>   <br />   漢家炎運中微，坐令閏位餘分據。南陽自有，真人膺歷，龍翔虎步。   <br />   初起昆城，旋驅烏合，塊然當路。想莽軍百萬，旌旗千里，應道是、探囊取。   <br />   豁達劉郎大度。對勁敵、安恬無懼。提兵夾擊，聲喧天壞，雷風借助。   <br />   虎豹哀嗥，戈鋋委地，一時休去。早復收舊物，掃清氛祲，作中興主。  </p>  <p align=\"center\">   <span class=\"style2\">念奴嬌‧漢武巡朔方</span>   <br />   茂陵仙客，算真是、天與雄才宏略。獵取天驕馳衛霍，如使鷹鸇驅雀。   <br />   鏖戰皋蘭，犁庭龍磧，飲至行勳爵。中華疆盛，坐令夷狄衰弱。   <br />   追想當日巡行，勒兵十萬騎，橫臨邊朔。親總貔貅談笑看，黠虜心驚膽落。   <br />   寄語單于，兩君相見，何苦逃沙漠。英風如在，卓然千古高著。  </p>  <p align=\"center\">   <span class=\"style2\">喜遷鶯‧晉師勝淝上</span>   <br />   長江千里。限南北、雪浪雲濤無際。天險難逾，人謀克莊，索虜豈能吞噬。   <br />   阿堅百萬南牧，倏忽長驅吾地。破強敵，在謝公處畫，從容頤指。   <br />   奇偉。淝水上，八千戈甲，結陣當蛇豕。鞭弭周旋，旌旗麾動，坐卻北軍風靡。   <br />   夜聞數聲鳴鶴，盡道王師將至。延晉祚，庇烝民，周雅何曾專美。  </p>  <p align=\"center\">   <span class=\"style2\">水龍吟‧太宗臨渭上</span>   <br />   古來夷狄難馴，射飛擇肉天驕子。唐家建國，北邊雄盛，無如頡利。   <br />   萬馬崩騰，早旗氈帳，遠臨清渭。向郊原馳突，憑陵倉卒，知戰守、難為計。   <br />   須信君王神武。覘虜營、只從七騎。長弓大箭，據鞍詰問，單于非義。   <br />   戈甲鮮明，旌麾光彩，六軍隨至。悵敵情震駭，魚循鼠伏，請堅盟誓。  </p>  <p align=\"center\">   <span class=\"style2\">念奴嬌‧憲宗平淮西</span>   <br />   晚唐姑息，有多少方鎮，飛揚跋扈。淮蔡雄藩聯四郡，千里公然旅拒。   <br />   同惡相資，潛傷宰輔，誰敢分明語。媕婀群議，共云旄節應付。   <br />   于穆天子英明，不疑不貳處，登庸裴度。往督全師威令使，擒賊功名歸訴。   <br />   半夜銜枚，滿城深雪，忽已亡懸瓠。明堂坐治，中興高映千古。  </p>  <p align=\"center\">   <span class=\"style2\">雨霖鈴‧明皇幸西蜀</span>   <br />   蛾眉修綠。正君王恩寵，曼舞絲竹。華清賜浴瑤甃，五家會處，花盈山谷。   <br />   百里遺簪墮珥，盡寶鈿珠玉。聽突騎、鼙鼓聲喧，寂寞霓裳羽衣曲。   <br />   金輿遠幸匆匆速。奈六軍不發人爭目。明眸皓齒難戀，腸斷處、繡囊猶馥。   <br />   劍閣崢嶸，何況鈴聲，帶雨相續。謾留與、千古傷神，盡入生綃幅。  </p>  <p align=\"center\">   <span class=\"style2\">喜遷鶯‧真宗幸澶淵</span>   <br />   邊城寒早。恣驕虜、遠牧甘泉豐草。鐵馬嘶風，氈裘淩雪，坐使一方雲擾。   <br />   廟堂折沖無策，欲幸坤維江表。叱群議，賴寇公力挽，親行天討。   <br />   縹緲。鑾輅動，霓旌龍旆，遙指澶淵道。日照金戈，雲隨黃傘，徑渡大河清曉。   <br />   六軍萬姓呼舞，箭發狄酋難保。虜情讋，誓書來，從此年年修好。  </p>  <p align=\"center\">   <span class=\"style2\">減字木蘭花‧讀《神仙傳》</span>   <br />   茫茫雲海。方丈蓬壺何處在。擬泛輕舟。一到金鼇背上游。   <br />   瓊樓珠室。千歲蟠桃初結實。月冷風清。試倩雙成吸玉笙。  </p>  <p align=\"center\">   <span class=\"style2\">減字木蘭花</span>   <br />   龜台金母。紺髮芳容超敻古。絳節霓旌。青鳥傳言若可憑。   <br />   瑤池罷宴。零落碧桃香片片。八駿西巡。更有何人繼後塵。  </p>  <p align=\"center\">   <span class=\"style2\">永遇樂‧秋夜有感</span>   <br />   秋色方濃，好天涼夜，風雨初霽。缺月如鉤，微雲半掩，的爍星河碎。   <br />   爽來軒戶，涼生枕簟，夜永悄然無寐。起徘徊，憑欄凝佇，片時萬情千意。   <br />   江湖倦客，年來衰病，坐歎歲華空逝。往事成塵，新愁似鎖，誰是知心底。   <br />   五陵蕭瑟，中原杳杳，但有滿襟清淚。燭蘭缸，呼童取酒，且圖徑醉。  </p>  <p align=\"center\">   <span class=\"style2\">望江南‧池陽道中</span>   <br />   歸去客，迂騎過江鄉。茅店雞聲寒逗月，板橋人跡曉凝霜。一望楚天長。   <br />   春信早，山路野梅香。映水酒簾斜揚日，隔林漁艇靜鳴榔。杳杳下殘陽。  </p>  <p align=\"center\">   <span class=\"style2\">水調歌頭‧同德久諸季小飲，出示所作，即席答之</span>   <br />   律呂自相召，韶頀不難諧。致君澤物，古來何世不須才。   <br />   幸可山林高臥，袖手何妨閑處，醇酒醉朋儕。千里故人駕，不怕物情猜。   <br />   秋夜永，更秉燭，且銜杯。五年離索，誰謂談笑豁幽懷。   <br />   況我早衰多病，屏跡雲山深處，俗客不曾來。此日掃花徑，蓬戶為君開。  </p>  <p align=\"center\">   <span class=\"style2\">水調歌頭‧與李致遠、似之、張柔直會飲</span>   <br />   如意始身退，此事古難諧。中年醉飲，多病閑去正當才。   <br />   長愛蘭亭公子，弋釣溪山娛適，甘旨及朋儕。衰疾臥江海，鷗鳥莫驚猜。   <br />   酒初熟，招我友，共一杯。碧天雲捲，高掛明月照人懷。   <br />   我醉欲眠君去，醉醒君如有意，依舊抱琴來。尚有一壺酒，當復為君開。  </p>  <p align=\"center\">   <span class=\"style2\">水調歌頭‧似之、申伯、叔陽皆作，再次前韻</span>   <br />   物我本虛幻，世事若俳諧。功名富貴，當得須是個般才。   <br />   幸有山林雲水，造物端如有意，分付與吾儕。寄語舊猿鶴，不用苦相猜。   <br />   醉中適，一杯盡，復一杯。坐間有客，超詣言笑可忘懷。   <br />   況是清風明月，如會幽人高意，千里自飛來。共笑陶彭澤，空對菊花開。  </p>  <p align=\"center\">   <span class=\"style2\">念奴嬌‧中秋獨坐</span>   <br />   暮雲四捲，淡星河、天影茫茫垂碧。皓月浮空，人盡道，端的清圓如璧。   <br />   丹桂扶疏，銀蟾依約，千古佳今夕。寒光委照，有人獨坐秋色。   <br />   悵念老子平生，粗令婚嫁了，超然閒適。誤縛簪纓遭世故，空有當時胸臆。   <br />   苒苒流年，春鴻秋燕，來往終何益。雲山深處，這回真是休息。  </p>  <p align=\"center\">   <span class=\"style2\">感皇恩</span>   <br />   九日菊花遲，茱萸卻早。嫩蕊濃香自妍好。   <br />   一簪華髮，只恐西風吹帽。細看還遍插，人忘老。   <br />   千古此時，清歡多少。鐵馬台空但荒草。   <br />   旅愁如海，須把金樽銷了。暮天秋影碧，雲如掃。  </p>  <p align=\"center\">   <span class=\"style2\">漁家傲‧九月將盡，菊花始有開者</span>   <br />   木落霜清秋色霽。菊苞漸吐金英碎。佳節不隨東去水。誰得會。黃花開日重陽至。   <br />   三徑舊栽煙水外。故園凝望空流淚。香色向人如有意。挼落蕊。金樽滿滿從教醉。  </p>  <p align=\"center\">   <span class=\"style2\">水調歌頭‧和李似之橫山對月</span>   <br />   秋杪暑方退，清若玉壺冰。高樓對月，天上宮殿不曾扃。   <br />   散下淒然風露，影照江山如晝，渾覺俗緣輕。弋者欲何慕，鴻羽正冥冥。   <br />   世間法，唯此事，最堪憑。太虛心量，聊假梨棗制頹齡。   <br />   但使心安身健，靜看草根泉際，吟蚓與飛螢。一坐小千劫，無念契無生。  </p>  <p align=\"center\">   <span class=\"style2\">江城子‧新酒初熟</span>   <br />   老饕嗜酒若鴟夷。揀珠璣。自蒸炊。篘盡雲腴，浮蟻在瑤卮。   <br />   有客相過同一醉，無客至，獨中之。   <br />   麴生風味有誰知。豁心脾。展愁眉。玉頰紅潮，還似少年時。   <br />   醉倒不知天地大，渾忘卻，是和非。   <br />  </p>  <div align=\"center\">   <span class=\"style2\">江城子‧九日與諸季登高</span>   <br />   客中重九共登高。逼煙霄。見秋毫。雲湧群山，山外海翻濤。   <br />   回首中原何處是，天似幕，碧周遭。   <br />   茱萸蕊綻菊方苞。左傾醪。右持螯。莫把閒愁，空使寸心勞。   <br />   會取八荒皆我室，隨節物，且遊遨。  </div>  <p align=\"center\">   <span class=\"style2\">感皇恩‧枕上</span>   <br />   西閣夜初寒，爐煙輕嫋。竹枕綢衾素屏小。   <br />   片時清夢，又被木魚驚覺。半窗殘月影，天將曉。   <br />   幻境去來，膠膠擾擾。追想平生髮孤笑。   <br />   壯懷消散，盡付敗荷衰草。個中還得趣，從他老。  </p>  <p align=\"center\">   <span class=\"style2\">望江南‧過分水嶺</span>   <br />   征騎遠，千里別沙陽。泛碧齋傍凝翠閣，棲雲寺裡印心堂。回首意茫茫。   <br />   分水嶺，煙雨正淒涼。南望甌閩連海嶠，北歸吳越過江鄉。極目暮雲長。  </p>  <p align=\"center\">   <span class=\"style2\">望江南</span>   <br />   雲嶺水，南北自分流。觸目瀾翻飛雪浪，赴溪盤屈轉瓊鉤。嗚咽不勝愁。   <br />   歸去客，征騎遠閩州。路入江南春信未，日行北陸冷光浮。還攬舊貂裘。  </p>  <p align=\"center\">   <span class=\"style2\">望江南‧日下，蓑笠老江湖。今蒙恩北歸當踐斯言，    <br />    因作漁父四時詞以道意，調寄望江南   </span>   <br />   雲棹遠，南浦綠波春。日暖風和初解凍，餌香竿嫋好垂綸。一釣得金鱗。   <br />   風乍起，吹皺碧淵淪。紅膾斫來龍更美，白醪酤得旨兼醇。一醉武陵人。  </p>  <p align=\"center\">   <span class=\"style2\">望江南</span>   <br />   清晝永，幽致夏來多。遠岸參差風揚柳，平湖清淺露翻荷。移棹釣煙波。   <br />   涼一霎，飛雨灑輕蓑。滿眼生涯千頃浪，放懷樂事一聲歌。不醉欲如何。  </p>  <div align=\"center\">   <br />   <span class=\"style2\">望江南</span>   <br />   煙艇穩，浦漵正清秋。風細波平宜進楫，月明江靜好沈鉤。橫笛起汀洲。   <br />   鱸鱖美，新釀蟻醅浮。休問六朝興廢事，白萍紅蓼正凝愁。千古一漁舟。  </div>  <p align=\"center\">   <span class=\"style2\">望江南</span>   <br />   江上雪，獨立釣漁翁。箬笠但聞冰散響，蓑衣時振玉花空。圖畫若為工。   <br />   雲水暮，歸去遠煙中。茅舍竹籬依小嶼，縮   <a target=\"_blank\" href=\"http://140.111.1.40/yitic/frc/frc17359.htm\">●</a>圓鯽入輕籠。歡笑有兒童。  </p>  <p align=\"center\">   <span class=\"style2\">望江南</span>   <br />   新閣就，向日借清光。廣廈生風非我志，小窗容膝正相當。聊此傲羲皇。   <br />   狨尾拂，高掛木繩床。老病維摩誰問疾，散花天女為焚香。恰好細商量。  </p>  <p align=\"center\">   <span class=\"style2\">望江南</span>   <br />   新酒熟，雲液滿香篘。溜溜清聲歸小甕，溫溫玉色照瓷甌。飲興浩難收。   <br />   嘉客至，一酌散千憂。顧我老方齊物論，與君同作醉鄉遊。萬事總休休。  </p>  <p align=\"center\">   <span class=\"style2\">望江南</span>   <br />   新雨足，一夜滿南塘。粳稻向成初吐秀，芰荷雖敗尚餘香。爽氣入軒窗。   <br />   澄霽後，遠岫更青蒼。兩部蛙聲鳴鼓吹，一天星月浸光鋩。秋色陡淒涼。  </p>  <p align=\"center\">   <span class=\"style2\">望江南</span>   <br />   新月出，清影尚蒼茫。學扇欲生青海上，如鉤先掛碧霄傍。星斗煥文章。   <br />   林下客，把酒挹孤光。斟酌嫦娥憐我老，故窺書幌照人床。此意自難忘。  </p>  <p align=\"center\">   <span class=\"style2\">江城子‧再遊武夷，至晞真館，與道士泛月而歸</span>   <br />   武夷山裡一溪橫。晚風清。斷霞明。行至晞真、館下月華生。   <br />   仙跡靈蹤知幾許，雲縹緲，石崢嶸。   <br />   羽人同載小舟輕。玉壺傾。薦芳馨。酣飲高歌，時作步虛聲。   <br />   一夢遊仙非偶爾，回棹遠，翠煙凝。  </p>  <div align=\"center\">   <span class=\"style2\">江城子‧池陽泛舟作</span>   <br />   春來江上打頭風。吼層空。捲飛蓬。多少雲濤，雪浪暮江中。   <br />   早是客情多感慨，煙漠漠，雨濛濛。   <br />   梁溪只在太湖東。長兒童。學龐翁。誰信家書，三月不曾通。   <br />   見說浙河金鼓震，何日到，羨歸鴻。  </div>  <p align=\"center\">   <span class=\"style2\">江城子</span>   <br />   曉來江口轉南風。靜煙空。整雲蓬。滿眼高帆，隱映畫圖中。   <br />   嘔軋數聲離岸艫，雲暗淡，雪溟濛。   <br />   扁舟歸去五湖東。狎樵童。侶漁翁。不管人間，榮辱與窮通。   <br />   試作五噫歌漢室，從隱遁，作梁鴻。  </p>  <p align=\"center\">   <span class=\"style2\">江城子‧瀑布</span>   <br />   琉璃滑處玉花飛。濺珠璣。噴霏微。誰遣銀河，一派九天垂。   <br />   昨夜白虹來澗飲，留不去，許多時。   <br />   幽人獨坐石嶔崎。賞清奇。濯漣漪。不怕深沈，潭底有蛟螭。   <br />   澒洞但聞金石奏，猿鳥樂，共忘歸。  </p>  <p align=\"center\">   <span class=\"style2\">江城子</span>   <br />   去年九日在衡陽。滿林霜。俯瀟湘。回雁峰頭，依約雁南翔。   <br />   遙想茱萸方遍插，唯少我，一枝香。   <br />   今年佳節幸相將。陟層岡。舉華觴。地暖風和，猶未菊開黃。   <br />   此會明年知健否，判酩酊，醉秋光。  </p>  <p align=\"center\">   <span class=\"style2\">減字木蘭花‧荔枝二首</span>   <br />   華清賜浴。寶甃溫泉澆膩玉。笑靨開時。一騎紅塵獻荔枝。   <br />   明珠乍剖。自擘輕紅香滿手。錦襪羅囊。猶瘞當年驛路旁。  </p>  <p align=\"center\">   <span class=\"style2\">減字木蘭花</span>   <br />   仙姝麗絕。被服紅綃膚玉雪。火齊堆盤。常得楊妃帶笑看。   <br />   勞生重馬。遠貢長為千古話。林下甘芳。卻准幽人饜飫嘗。  </p>  <p align=\"center\">   <span class=\"style2\">醜奴兒‧木犀</span>   <br />   幽芳不為春光發，直待秋風。直待秋風。香比餘花分外濃。   <br />   步搖金翠人如玉，吹動瓏璁。吹動瓏璁。恰似瑤台月下逢。  </p>  <p align=\"center\">   <span class=\"style2\">醜奴兒</span>   <br />   枝頭萬點妝金蕊，十里清香。十里清香。解引幽人雅思長。   <br />   玉壺貯水花難老，淨几明窗。淨几明窗。褪下殘英蔌蔌黃。  </p>  <p align=\"center\">   <span class=\"style2\">水調歌頭‧李太白畫象</span>   <br />   太白乃吾祖，逸氣薄青雲。開元有道，聊復乘興一來賓。   <br />   天子呼來方醉，灑面清泉微醒，余吐拭龍巾。詞翰不加點，歌闋滿宮春。   <br />   筆風雨，心錦繡，極清新。大兒中令，神契兼有坐忘人。   <br />   不識將軍高貴，醉裡指汙吾足，乃敢尚衣嗔。千載已仙去，圖像聳風神。  </p>  <div align=\"center\">   <span class=\"style2\">水龍吟‧次韻任世初送林商叟海道還閩中</span>   <br />   際天雲海無涯，徑從一葉舟中渡。天容海色，浪平風穩，何嘗有颶。   <br />   鱗甲千山，笙鏞群籟，了無遮護。笑讀君佳闋，追尋往事，須通道、忘來去。   <br />   聞說釣鯨公子，為才名、鶚書交舉。高懷淡泊，柏台蘭省，留連莫住。   <br />   萬里閩山，不從海道，寄聲何處。悵七年契闊，無因握手，與開懷語。  </div>  <p align=\"center\">   <span class=\"style2\">水龍吟‧上巳日出郊，呈知宗安撫、張參、觀文汪相二首</span>   <br />   莫春清淑之初，賞心最樂惟修禊。蘭亭序飲，泛觴流詠，蕭然適意。   <br />   舊弼宗英，文章賢牧，肯臨坰外。向碧山深處，尋花問柳，有佳氣、隨旌旆。   <br />   寥落幽人寓止。借僧園、繚雲縈水。栽花種竹，鑿池開徑，淵明豈愧。   <br />   美景良辰，玉顏方老，欲留何計。對殘紅嫩綠，開懷笑語，且須同醉。  </p>  <p align=\"center\">   <span class=\"style2\">水調歌頭‧前題</span>   <br />   花徑不曾掃，蓬戶為君開。元戎小隊，清曉佳客與同來。   <br />   我為衰遲多病，且恁澆花藝藥，隨分葺池台。多謝故人意，迂訪白雲隈。   <br />   暮春月，修禊事，會蘭齋。一觴一詠，何愧當日暢幽懷。   <br />   況是茂林修竹，映帶清流湍激，山色碧崔嵬。勿復歎陳跡，且為醉金杯。  </p>  <p align=\"center\">   <span class=\"style2\">六么令‧次韻和賀方回金陵懷古，鄱陽席上作</span>   <br />   長江千里，煙淡水雲闊。歌沈玉樹，古寺空有疏鐘發。   <br />   六代興亡如夢，苒苒驚時月。兵戈淩滅。豪華銷盡，幾見銀蟾自圓缺。   <br />   潮落潮生波渺，江樹森如髮。誰念遷客歸來，老大傷名節。   <br />   縱使歲寒途遠，此志應難奪。高樓誰設。倚闌凝望，獨立漁翁滿江雪。  </p>  <p align=\"center\">   <span class=\"style2\">喜遷鶯‧自池陽泛舟</span>   <br />   江天霜曉。對萬頃雪浪，雲濤瀰渺遠岫參差，煙樹微茫，閱盡往來人老。   <br />   淺沙別浦極望，滿目餘霞殘照。暮雲斂，放一輪明月，窺人懷抱。   <br />   杳杳。千里恨，玉人一別，夢斷無音耗。手撚江梅，枝頭春信，欲寄算應難到。   <br />   畫船片帆浮碧，更值風高波浩。幾時得向樽前，銷卻許多煩惱。  </p>  <p align=\"center\">   <span class=\"style2\">喜遷鶯‧塞上詞</span>   <br />   邊城寒早。對漠漠暮秋，霜風煙草。戰●長閑，刁斗無聲，空使荷戈人老。   <br />   隴頭立馬極目，萬里長城古道。感懷處，問仲宣云樂，從軍多少。   <br />   縹緲雲嶺外，夕烽一點，塞上傳光小。玉帳樽罍，青油談笑，肯把壯懷銷了。   <br />   畫樓數聲殘角，吹徹梅花霜曉。願歲歲靜煙塵，羌虜常修鄰好。  </p>  <p align=\"center\">   <span class=\"style2\">一翦梅</span>   <br />   數點梅花玉雪嬌。煙水籬邊，蘭嫋青梢。橫斜疏影月黃昏，誰使天香，暗淡飄飄。   <br />   半醉佳人酒未消。賓髻偏時，插更斜嫋。樽前還唱早梅詞，瓊醑何如，●●●●。  </p>  <p align=\"center\">   <span class=\"style2\">玉蝴蝶</span>   <br />   萬古秣陵江國，艤舟煙岸，千里雲林。故壘高樓，凝望遠水遙岑。   <br />   景陽鐘、那聞舊響，玉樹唱、空有餘音。感春心。六朝遺事，蕭索難尋。   <br />   甘泉法從弟兄芝玉，顧我情深契闊相思，豈知今日共登臨。   <br />   對樽俎、休辭痛飲，傷志節、須且高吟。柳搖金。斷霞輕靄，殘照西沈。  </p>  <p align=\"center\">   <span class=\"style2\">水龍吟‧次韻和質夫、子瞻楊花詞</span>   <br />   晚春天氣融和，乍驚密雪煙空墜。因風飄蕩，千門萬戶，牽情惹思。   <br />   青眼初開，翠眉才展，小園長閉。又誰知化作，瓊花玉屑，共榆莢、漫天起。   <br />   深院美人慵困，亂雲鬟、盡從妝綴。小廊回處，氍毹重疊，輕拈卻碎。   <br />   飛入樓臺，舞穿簾幕，總歸流水。悵青春又過，年年此恨，滿東風淚。  </p>  <p align=\"center\">   <span class=\"style2\">西江月‧贈友人家侍兒名鶯鶯者</span>   <br />   意態何如涎涎，輕盈只恐飛飛。華堂偏傍主人棲。好與安巢穩戲。   <br />   攬斷樓中風月，且看掌上腰支。謫仙詞賦少陵詩。萬語千言總記。  </p>  <p align=\"center\">   <span class=\"style2\">蘇武令</span>   <br />   塞上風高，漁陽秋早。惆悵翠華音杳。   <br />   驛使空馳，征鴻歸盡，不寄雙龍消耗。念白衣、金殿除恩，歸黃閣、未成圖報。   <br />   誰信我、致主丹衷，傷時多故，未作救民方召。   <br />   調鼎為霖，登壇作將，燕然即須平掃。擁精兵十萬，橫行沙漠，奉迎天表。  </p> "}