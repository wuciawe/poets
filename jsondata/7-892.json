{"id":"7-892","content":"   <div align=\"center\">   <span class=\"style1\">劉清夫</span>  </div>  <p align=\"center\">南宋詞人，與劉子寰同里，常唱酬。</p>  <p align=\"center\">   <span class=\"style2\">念奴嬌‧武夷詠梅</span>   <br />   亂山深處，見寒梅一朵，皎然如雪。的皪妍姿羞半吐，斜映小窗幽絕。   <br />   玉染香腮，酥凝冷豔、容態天然別。故人雖遠，對花誰肯輕折。   <br />   疑是姑射神仙，幔亭宴罷，迤邐停遙節。愛此溪山供秀潤，飽玩洞天風月。   <br />   萬古叢中，百花頭上，誰與爭高潔。粗桃俗李，不須連夜催發。  </p>  <p align=\"center\">   <span class=\"style2\">沁園春‧詠劉篁栗碧蓮，時內子將誕</span>   <br />   淺碧芙蓉，素豔亭亭，前身阿嬌。記湘濱露冷，酥容倍潔，華清水滑，酒暈全消。   <br />   瑤剪豐肥，雲翻碎萼，白羽鮮明時自搖。風流處，是古香幽韻，時度鮮飆。   <br />   瓊枝璧月清標。對千朵嬋娟傾翠瓢。況水晶台榭，低迷淨緣，冰霜詞調，隱約輕橈。   <br />   細認金房，鍾奇孕秀，已覺青衿橫素腰。西風晚，看花開十丈，玉井非遙。  </p>  <p align=\"center\">   <span class=\"style2\">金菊對芙蓉‧沙邑宰綰琴妓，用舊韻戲之</span>   <br />   淺拂春山，慢橫秋水，玉纖間理絲桐。按清冷繁露，淡佇悲風。   <br />   素弦瑤軫調新韻，顫翠翹、金簇芙蓉。疊蠲重鎖，輕挑慢摘，特地情濃。   <br />   泛商刻羽無窮。似和鳴鸞鳳，律應雌雄。問高山流水，此意誰同。   <br />   個中只許知音聽，有茂陵、車馬雍容。畫簾人靜，琴心三疊，時倒金鍾。  </p>  <p align=\"center\">   <span class=\"style2\">水調歌頭</span>   <br />   殘臘捲愁去，春至莫間愁。榮枯會有成說，無處著機謀。   <br />   身世石中敲火，富貴草頭垂露，何用苦貪求。三尺布衣劍，千載赤松遊。   <br />   憶親朋，方丱角，總白頭。羊腸世路巇嶮，莫莫且休休。   <br />   選甚范侯高爵，遮莫陶公鉅產，爭似五湖舟。萬事付蝸角，止坎謾乘流。  </p>  <p align=\"center\">   <span class=\"style2\">玉樓春</span>   <br />   柳梢綠小眉如印。乍暖還寒猶未定。惜花長是為花愁，殢酒卻嫌添酒病。   <br />   蠅頭蝸角都休競。萬古豪華同一盡。東君曉夜促歸期，三十六番花遞信。  </p> "}