{"id":"6-153","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>皇甫曾</b>   </font>  </div>  <p align=\"center\">字孝常，冉母弟也。天寶十二載登進士第。歷侍御史，坐事徙舒州司馬、陽翟令。   <br />   大曆十才子之一。  </p>  <p align=\"center\">   <b>    <font color=\"#FF6600\">奉陪韋中丞使君遊鶴林寺</font>   </b>   <br />   古寺傳燈久，層城閉閣閒。香花同法侶，旌旆入深山。   <br />   寒磬虛空裡，孤雲起滅間。謝公憶高臥，徒御欲東還。  </p>  <p align=\"center\">   <b>    <font color=\"#FF6600\">奉送杜侍御還京（一作杜中丞，一作林中丞）</font>   </b>   <br />   罷戰回龍節，朝天上鳳池。寒生五湖道，春入萬年枝。   <br />   召化多遺愛，胡清已畏知。懷恩偏感別，墮淚向旌麾。  </p>  <p align=\"center\">   <b>    <font color=\"#FF6600\">酬鄭侍御秋夜見寄</font>   </b>   <br />   搖落空林夜，河陽興已生。未辭公府步，知結遠山情。   <br />   高柳風難定，寒泉月助明。袁公方臥雪，尺素及柴荊。  </p>  <p align=\"center\">   <b>    <font color=\"#FF6600\">酬竇拾遺秋日見呈（時此公自江陰令除諫官）</font>   </b>   <br />   孤城永巷時相見，衰柳閒門日半斜。欲送近臣朝魏闕，猶憐殘菊在陶家。  </p>  <p align=\"center\">   <b>    <font color=\"#FF6600\">韋使君宅海榴詠</font>   </b>   <br />   淮陽臥理有清風，臘月榴花帶雪紅。閉閣寂寥常對此，江湖心在數枝中。  </p>  <p align=\"center\">   <b>    <font color=\"#FF6600\">送普上人還陽羨（一作皇甫冉詩）</font>   </b>   <br />   花宮難久別，道者憶千燈。殘雪入林路，暮山歸寺僧。   <br />   日光依嫩草，泉響滴春冰。何用求方便，看心是一乘。  </p>  <p align=\"center\">   <b>    <font color=\"#FF6600\">送李中丞歸本道（一作送人作使歸）</font>   </b>   <br />   上將還專席，雙旌復出秦。關河三晉路，賓從五原人。   <br />   孤戍雲連海，平沙雪度春。酬恩看玉劍，何處有煙塵。  </p>  <p align=\"center\">   <b>    <font color=\"#FF6600\">和謝舍人雪夜寓直</font>   </b>   <br />   禁省夜沉沉，春風雪滿林。滄洲歸客夢，青瑣近臣心。   <br />   揮翰宣鳴玉，承恩在賜金。建章寒漏起，更助掖垣深。  </p>  <p align=\"center\">   <b>    <font color=\"#FF6600\">尋劉處士</font>   </b>   <br />   幾年人不見，林下掩柴關。留客當清夜，逢君話舊山。   <br />   隔城寒杵急，帶月早鴻還。南陌雖相近，其如隱者閒。  </p>  <p align=\"center\">   <b>    <font color=\"#FF6600\">哭陸處士</font>   </b>   <br />   從此無期見，柴門對雪開。二毛逢世難，萬恨掩泉台。   <br />   返照空堂夕，孤城弔客回。漢家偏訪道，猶畏鶴書來。  </p>  <p align=\"center\">   <b>    <font color=\"#FF6600\">烏程水樓留別</font>   </b>   <br />   悠悠千里去，惜此一樽同。客散高樓上，帆飛細雨中。   <br />   山程隨遠水，楚思在青楓。共說前期易，滄波處處同。  </p>  <p align=\"center\">   <b>    <font color=\"#FF6600\">題贈吳門邕上人</font>   </b>   <br />   春山唯一室，獨坐草萋萋。身寂心成道，花閒鳥自啼。   <br />   細泉松徑裡，返景竹林西。晚與門人別，依依出虎溪。  </p>  <p align=\"center\">   <b>    <font color=\"#FF6600\">送陸鴻漸山人採茶回</font>   </b>   <br />   千峰待逋客，香茗復叢生。採摘知深處，煙霞羨獨行。   <br />   幽期山寺遠，野飯石泉清。寂寂燃燈夜，相思一磬聲。  </p>  <p align=\"center\">   <b>    <font color=\"#FF6600\">寄劉員外長卿</font>   </b>   <br />   南憶新安郡，千山帶夕陽。斷猿知夜久，秋草助江長。   <br />   疏發應成素，青松獨耐霜。愛才稱漢主，題柱待回鄉。  </p>  <p align=\"center\">   <b>    <font color=\"#FF6600\">寄張仲甫</font>   </b>   <br />   悲風生舊浦，雲嶺隔東田。伏臘同雞黍，柴門閉雪天。   <br />   孤村明夜火，稚子候歸船。靜者心相憶，離居畏度年。  </p>  <p align=\"center\">   <b>    <font color=\"#FF6600\">送元侍御充使湖南</font>   </b>   <br />   雲夢南行盡，三湘萬里流。山川重分手，徒御亦悲秋。   <br />   白簡勞王事，清猿助客愁。離群復多病，歲晚憶滄洲。  </p>  <p align=\"center\">   <b>    <font color=\"#FF6600\">晚至華陰</font>   </b>   <br />   臘盡促歸心，行人及華陰。雲霞仙掌出，松柏古祠深。   <br />   野渡冰生岸，寒川燒隔林。溫泉看漸近，宮樹晚沉沉。  </p>  <p align=\"center\">   <b>    <font color=\"#FF6600\">送孔徵士</font>   </b>   <br />   谷口山多處，君歸不可尋。家貧青史在，身老白雲深。   <br />   掃雪開松徑，疏泉過竹林。餘生負丘壑，相送亦何心。  </p>  <p align=\"center\">   <b>    <font color=\"#FF6600\">秋興</font>   </b>   <br />   流螢與落葉，秋晚共紛紛。返照城中盡，寒砧雨外聞。   <br />   離人見衰鬢，獨鶴暮何群。楚客在千里，相思看碧雲。  </p>  <p align=\"center\">   <b>    <font color=\"#FF6600\">送歸中丞使新羅</font>   </b>   <br />   南幰銜恩去，東夷泛海行。天遙辭上國，水盡到孤城。   <br />   已變炎涼氣，仍愁浩淼程。雲濤不可極，來往見雙旌。  </p>  <p align=\"center\">   <b>    <font color=\"#FF6600\">送少微上人東南遊</font>   </b>   <br />   石樑人不到，獨往更迢迢。乞食山家少，尋鐘野寺遙。   <br />   松門風自掃，瀑布雪難消。秋夜聞清梵，餘音逐海潮。  </p>  <p align=\"center\">   <b>    <font color=\"#FF6600\">送韋判官赴閩中</font>   </b>   <br />   孤桌閩中客，雙旌海上軍。路人從北少，海水向南分。   <br />   野鶴傷秋別，林猿忌夜聞。漢家崇亞相，知子遠邀勳。  </p>  <p align=\"center\">   <b>    <font color=\"#FF6600\">送人還荊州（一作李嘉佑詩）</font>   </b>   <br />   草色隨驄馬，悠悠同出秦。水傳雲夢曉，山接洞庭春。   <br />   帆影連三峽，猿聲近四鄰。青門一分手，難見杜陵人。  </p>  <p align=\"center\">   <b>    <font color=\"#FF6600\">寄淨虛上人初至雲門（一作劉長聊詩）</font>   </b>   <br />   寒蹤白雲裡，法侶自提攜。竹徑通城下，松門隔水西。   <br />   方同沃洲去，不似武陵迷。彷彿方知處，高峰是會稽。  </p>  <p align=\"center\">   <b>    <font color=\"#FF6600\">春和杜相公移入長興宅，奉呈諸宰執</font>   </b>   <br />   欲向幽偏適，還從絕地移。秦官鼎食貴，堯世土階卑。   <br />   戟戶槐陰滿，書窗竹葉垂。才分午夜漏，遙隔萬年枝。   <br />   北闕深恩在，東林遠夢知。日斜門掩映，山遠樹參差。   <br />   論道齊鴛翼，題詩憶鳳池。從公亦何幸，長與佩聲隨。  </p>  <p align=\"center\">   <b>    <font color=\"#FF6600\">路中口號</font>   </b>   <br />   還鄉不見家，年老眼多淚。車馬上河橋，城中好天氣。  </p>  <p align=\"center\">   <b>    <font color=\"#FF6600\">山下泉</font>   </b>   <br />   漾漾帶山光，澄澄倒林影。那知石上喧，卻憶山中靜。  </p>  <p align=\"center\">   <b>    <font color=\"#FF6600\">早朝日寄所知</font>   </b>   <br />   長安雪夜見歸鴻，紫禁朝天拜舞同。曙色漸分雙闕下，漏聲遙在百花中。   <br />   爐煙乍起開仙仗，玉珮才成引上公。共荷發生同雨露，不應黃葉久隨風。  </p>  <p align=\"center\">   <b>    <font color=\"#FF6600\">秋夕寄懷契上人</font>   </b>   <br />   已見槿花朝委露，獨悲孤鶴在人群。真僧出世心無事，靜夜名香手自焚。   <br />   窗臨絕澗聞流水，客至孤峰掃白雲。更想清晨誦經處，獨看松上雪紛紛。  </p>  <p align=\"center\">   <b>    <font color=\"#FF6600\">張芬見訪郊居作</font>   </b>   <br />   林中雨散早涼生，已有迎秋促織聲。三徑荒蕪羞對客，十年衰老愧稱兄。   <br />   愁心自惜江蘺晚，世事方看木槿榮。君若罷官攜手日，尋山莫算白雲程。  </p>  <p align=\"center\">   <b>    <font color=\"#FF6600\">贈鑒上人（一作贈別筌公）</font>   </b>   <br />   律儀傳教誘，僧臘老煙霄。樹色依禪誦，泉聲入寂寥。   <br />   寶龕經末劫，畫壁見南朝。深竹風開合，寒潭月動搖。   <br />   息心歸靜理，愛道坐中宵。更欲尋真去，乘船過海潮。  </p>  <p align=\"center\">   <b>    <font color=\"#FF6600\">奉寄中書王舍人</font>   </b>   <br />   腰金載筆謁承明，至道安禪得此生，西掖幾年綸綍貴，東山遙夜薜蘿情。   <br />   風傳刻漏星河曙，月上梧桐雨露清。聖主好文誰為薦，閉門空賦子虛成。  </p>  <p align=\"center\">   <b>    <font color=\"#FF6600\">送湯中丞和蕃</font>   </b>   <br />   繼好中司出，天心外國知。已傳堯雨露，更說漢威儀。   <br />   隴上應回首，河源復載馳。孤峰問徒御，空磧見旌麾。   <br />   春草鄉愁起，邊城旅夢移。莫嗟行遠地，此去答恩私。  </p>  <p align=\"center\">   <b>    <font color=\"#FF6600\">送和西蕃使</font>   </b>   <br />   白簡初分命，黃金已在腰。恩華通外國，徒御發中朝。   <br />   雨雪從邊起，旌旗上隴遙。暮天沙漠漠，空磧馬蕭蕭。   <br />   寒路隨河水，關城見柳條。和戎先罷戰，知勝霍嫖姚。  </p>  <p align=\"center\">   <b>    <font color=\"#FF6600\">送王相公赴幽州</font>   </b>   <br />   台袞兼戎律，勤憂秉化元。鳳池東掖寵，龍節北方尊。   <br />   長路山河轉，前驅鼓角喧。人安布時令，地遠答君恩。   <br />   暮日平沙迥，秋風大旆翻。漁陽在天末，戀別信陵門。  </p>  <p align=\"center\">   <b>    <font color=\"#FF6600\">送徐大夫赴南海</font>   </b>   <br />   舊國當分閫，天涯答聖私。大軍傳羽檄，老將拜旌旗。   <br />   位重登壇後，恩深弄印時。何年諫獵賦，今日飲泉詩。   <br />   海內求民瘼，城隅見島夷。由來黃霸去，自有上台期。  </p>  <p align=\"center\">   <b>    <font color=\"#FF6600\">贈沛禪師</font>   </b>   <br />   南嶽滿湘沅，吾師經利涉。身歸沃洲老，名與支公接。   <br />   淨教傳荊吳，道緣止漁獵。觀空色不染，對境心自愜。   <br />   室中人寂寞，門外山重疊。天台積幽夢，早晚當負笈。  </p>  <p align=\"center\">   <b>    <font color=\"#FF6600\">萼嶺四望</font>   </b>   <br />   漢家仙仗在咸陽，洛水東流出建章。野老至今猶望幸，離宮秋樹獨蒼蒼。  </p>  <p align=\"center\">   <b>    <font color=\"#FF6600\">過劉員外長卿別墅（一作碧澗別業）</font>   </b>   <br />   謝客開山後，郊扉積水通。江湖千里別，衰老一尊同。   <br />   返照寒川滿，平田暮雪空。滄洲自有趣，不便哭途窮。  </p>  <p align=\"center\">   <b>    <font color=\"#FF6600\">遇風雨作（一作權德輿詩）</font>   </b>   <br />   草草理夜裝，涉江又登陸。望路殊未窮，指期今已促。   <br />   傳呼戒徒馭，振轡轉林麓。陰雲擁巖端，沾雨當山腹。   <br />   震雷如在耳，飛電來照目。獸跡不敢窺，馬蹄惟務速。   <br />   虔心若齋禱，濡體如沐浴。萬竅相怒號，百泉暗奔瀑。   <br />   危樑慮足跌，峻板憂車覆。問我何以然，前日愛微祿。   <br />   轉知人代事，纓組乃徽束。向若家居時，安枕春夢熟。   <br />   遵途稍已近，候吏來相續。曉霽心始安，林端見初旭。  </p>  <p align=\"center\">   <b>    <font color=\"#FF6600\">送商州杜中丞赴任</font>   </b>   <br />   安康地理接商於，帝命專城總賦輿。夕拜忽辭青瑣闥，晨裝獨捧紫泥書。   <br />   深山古驛分騶騎，芳草閒雲逐隼旟。綺皓清風千古在，因君一為謝巖居。  </p>  <p align=\"center\">   <b>    <font color=\"#FF6600\">送著公歸越</font>   </b>   <br />   誰能愁此別，到越會相逢。長憶雲門寺，門前千萬峰。   <br />   石床埋積雪，山路倒枯松。莫學白居士，無人知去蹤。  </p>  <p align=\"center\">   <b>    <font color=\"#FF6600\">送鄭秀才貢舉</font>   </b>   <br />   西去意如何，知隨貢士科。吟詩向月路，驅馬出煙蘿。   <br />   晚色寒蕪遠，秋聲候雁多。自憐歸未得，相送一勞歌。  </p>  <p align=\"center\">   <b>    <font color=\"#FF6600\">錫杖歌，送明楚上人歸佛川（一作權德輿詩）</font>   </b>   <br />   上人遠自西天至，頭陀行遍南朝寺。口翻貝葉古字經，手持金策聲泠泠。   <br />   護法護身惟振錫，石瀨雲溪深寂寂。乍來松徑風露寒，遙映霜天月成魄。   <br />   後夜空山禪誦時，寥寥掛在枯樹枝。真法嘗傳心不住，東西南北隨緣路。   <br />   佛川此去何時回，應真莫便遊天台。  </p>  <p align=\"center\">   <b>    <font color=\"#FF6600\">玉山嶺上作</font>   </b>   <br />   悠悠驅匹馬，征路上連岡。晚翠深雲竇，寒台淨石樑。   <br />   秋花偏似雪，楓葉不禁霜。愁見前程遠，空郊下夕陽。  </p>  <p align=\"center\">   <b>    <font color=\"#FF6600\">國子柳博士兼領太常博士，輒申賀贈</font>   </b>   <br />   博士本秦官，求才帖職難。臨風曲台淨，對月碧池寒。   <br />   講學分陰重，齋祠曉漏殘。朝衣辨色處，雙綬更宜看。  </p>  <p align=\"center\">   <b>    <font color=\"#FF6600\">送裴秀才貢舉</font>   </b>   <br />   儒衣羞此別，去抵漢公卿。賓貢年猶少，篇章藝已成。   <br />   臨流惜暮景，話別起鄉情。離酌不辭醉，西江春草生。  </p>  <p align=\"center\">   <b>    <font color=\"#FF6600\">贈老將</font>   </b>   <br />   白草黃雲塞上秋，曾隨驃騎出并州。轆轤劍折虯髯白，轉戰功多獨不侯。   <br />  </p> "}