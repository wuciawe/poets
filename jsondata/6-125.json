{"id":"6-125","content":"   <center>   <b>    <font face=\"標楷體\" size=\"+3\" color=\"#FF6600\">孟貫</font>   </b>   <p>字一之，建安人。初客江南，後仕周。</p>   <p>    <b>     <font color=\"#FF6600\">宿山寺</font>    </b>    <br />    溪山盡日行，方聽遠鐘聲。入院逢僧定，登樓見月生。    <br />    露垂群木潤，泉落一巖清。此景關吾事，通宵寐不成。   </p>   <p>    <b>     <font color=\"#FF6600\">贈棲隱洞譚先生</font>    </b>    <br />    先生雙鬢華，深谷臥雲霞。不伐有巢樹，多移無主花。    <br />    石泉春釀酒，松火夜煎茶。因問山中事，如君有幾家。   </p>   <p>    <b>     <font color=\"#FF6600\">歸雁</font>    </b>    <br />    春至衡陽雁，思歸塞路長。汀洲齊奮翼，霄漢共成行。    <br />    雪盡翻風暖，寒收度月涼。直應到秋日，依舊返瀟湘。   </p>   <p>    <b>     <font color=\"#FF6600\">春江送人</font>    </b>    <br />    春江多去情，相去枕長汀。數雁別湓浦，片帆離洞庭。    <br />    雨餘沙草綠，雲散岸峰青。誰共觀明月，漁歌夜好聽。   </p>   <p>    <b>     <font color=\"#FF6600\">過秦嶺</font>    </b>    <br />    古今傳此嶺，高下勢崢嶸。安得青山路，化為平地行。    <br />    蒼苔留虎跡，碧樹障溪聲。欲過一回首，踟躕無限情。   </p>   <p>    <b>     <font color=\"#FF6600\">送吳夢誾歸閩</font>    </b>    <br />    甌閩在天末，此去整行衣。久客逢春盡，思家冒暑歸。    <br />    海雲添晚景，山瘴滅晴暉。相憶吟偏苦，不堪書信稀。   </p>   <p>    <b>     <font color=\"#FF6600\">山中夏日</font>    </b>    <br />    深山宜避暑，門戶映嵐光。夏木蔭溪路，晝雲埋石床。    <br />    心源澄道靜，衣葛蘸泉涼。算得紅塵裡，誰知此興長。   </p>   <p>    <b>     <font color=\"#FF6600\">宿故人江居</font>    </b>    <br />    渡口樹冥冥，南山漸隱青。漁舟歸舊浦，鷗鳥宿前汀。    <br />    靜榻懸燈坐，閒門對浪扃。相思頻到此，幾番醉還醒。   </p>   <p>    <b>     <font color=\"#FF6600\">寄伍喬</font>    </b>    <br />    蹉跎春又晚，天末信來遲。長憶分攜日，正當搖落時。    <br />    獨遊饒旅恨，多事失歸期。君看前溪樹，山禽巢幾枝。   </p>   <p>    <b>     <font color=\"#FF6600\">山中訪人不遇</font>    </b>    <br />    負琴兼杖藜，特地過巖西。已見竹軒閉，又聞山鳥啼。    <br />    長松寒倚谷，細草暗連溪。久立無人事，煙霞歸路迷。   </p>   <p>    <b>     <font color=\"#FF6600\">贈隱者</font>    </b>    <br />    世路爭名利，深山獨結茅。安情自得所，非道豈相交。    <br />    百尺松當戶，千年鶴在巢。知君於此景，未欲等閒拋。   </p>   <p>    <b>     <font color=\"#FF6600\">寄暹上人</font>    </b>    <br />    聞罷城中講，來安頂上禪。夜燈明石室，清磬出巖泉。    <br />    欲訪慚多事，相思恨隔年。終期息塵慮，接話虎溪邊。   </p>   <p>    <b>     <font color=\"#FF6600\">江邊閒步</font>    </b>    <br />    閒來南渡口，迤邐看江楓。一路波濤畔，數家蘆葦中。    <br />    遠汀排晚樹，深浦漾寒鴻。吟罷慵回首，此情誰與同。   </p>   <p>    <b>     <font color=\"#FF6600\">過王逸人園林</font>    </b>    <br />    谷口何時住，煙霞一徑深。水聲離遠洞，山色出疏林。    <br />    雪彩從沾鬢，年光不計心。自言人少到，猶喜我來尋。   </p>   <p>    <b>     <font color=\"#FF6600\">寄李處士</font>    </b>    <br />    僧話磻溪叟，平生重赤松。夜堂悲蟋蟀，秋水老芙蓉。    <br />    吟坐倦垂釣，閒行多倚筇。聞名來已久，未得一相逢。   </p>   <p>    <b>     <font color=\"#FF6600\">夏日寄史處士</font>    </b>    <br />    掩關苔滿地，終日坐騰騰。暑氣冷衣葛，暮雲催燭燈。    <br />    寂寥知得趣，疏懶似無能。還憶舊遊否，何年別杜陵。   </p>   <p>    <b>     <font color=\"#FF6600\">夏日登瀑頂寺，因寄諸知己</font>    </b>    <br />    曾於塵裡望，此景在煙霄。巖靜水聲近，山深暑氣遙。    <br />    杖藜青石路，煮茗白雲樵。寄語為郎者，誰能訪寂寥。   </p>   <p>    <b>     <font color=\"#FF6600\">懷果上人</font>    </b>    <br />    擁錫南遊去，名香幾處焚。別來無遠信，多恐在深雲。    <br />    好月曾同步，幽香省共聞。相思不相見，林下葉紛紛。   </p>   <p>    <b>     <font color=\"#FF6600\">寄故園兄弟</font>    </b>    <br />    久與鄉關阻，風塵損舊衣。水思和月泛，山憶共僧歸。    <br />    林想添鄰舍，溪應改釣磯。弟兄無苦事，不用別庭闈。   </p>   <p>    <b>     <font color=\"#FF6600\">早秋吟眺</font>    </b>    <br />    新秋初雨後，獨立對遙山。去鳥望中沒，好雲吟裡還。    <br />    長年慚道薄，明代取身閒。從有西征思，園林懶閉關。   </p>   <p>    <b>     <font color=\"#FF6600\">送江為歸嶺南</font>    </b>    <br />    舊山臨海色，歸路到天涯。此別各多事，重逢是幾時。    <br />    江行晴望遠，嶺宿夜吟遲。珍重南方客，清風失所思。   </p>   <p>    <b>     <font color=\"#FF6600\">山中答友人</font>    </b>    <br />    偶愛春山住，因循值暑時。風塵非所願，泉石本相宜。    <br />    坐久松陰轉，吟餘蟬韻移。自慚疏野甚，多失故人期。   </p>   <p>    <b>     <font color=\"#FF6600\">山齋早秋雨中</font>    </b>    <br />    深居少往還，卷箔早秋間。雨灑吟蟬樹，雲藏嘯狖山。    <br />    炎蒸如便退，衣葛亦堪閒。靜坐得無事，酒卮聊暢顏。   </p>   <p>    <b>     <font color=\"#FF6600\">送人遊南越</font>    </b>    <br />    孑然南越去，替爾畏前程。見說路岐險，不通車馬行。    <br />    瘴煙迷海色，嶺樹帶猿聲。獨向山家宿，多應鄉思生。   </p>   <p>    <b>     <font color=\"#FF6600\">酬東溪史處士</font>    </b>    <br />    咫尺東溪路，年來偶訪遲。泉聲迷夜雨，花片落空枝。    <br />    石徑逢僧出，山床見鶴移。貧齋有琴酒，曾許月圓期。   </p>   <p>    <b>     <font color=\"#FF6600\">秋江送客</font>    </b>    <br />    秋風楚江上，送子話遊遨。遠水宿何處，孤舟春夜濤。    <br />    浦雲沈雁影，山月照猿嗥。莫為饑寒苦，便成名利勞。   </p>   <p>    <b>     <font color=\"#FF6600\">寄山中高逸人</font>    </b>    <br />    煙霞多放曠，吟嘯是尋常。猿共摘山果，僧鄰住石房。    <br />    躡雲雙屐冷，採藥一身香。我憶相逢夜，松潭月色涼。   </p>   <p>    <b>     <font color=\"#FF6600\">懷友人</font>    </b>    <br />    浮世況多事，飄流每歎君。路岐何處去，消息幾時聞。    <br />    吟裡落秋葉，望中生暮雲。孤懷誰慰我，夕鳥自成群。   </p>   <p>    <b>     <font color=\"#FF6600\">送人歸別業</font>    </b>    <br />    別業五湖上，春殘去路賒。還尋舊山水，重到故人家。    <br />    門徑掩芳草，園林落異花。君知釣磯在，猶喜有生涯。   </p>   <p>    <b>     <font color=\"#FF6600\">冬日登江樓</font>    </b>    <br />    高樓臨古岸，野步晚來登。江水因寒落，山雲為雪凝。    <br />    遠村雖入望，危檻不堪憑。親老未歸去，鄉愁徒自興。   </p>   <p>    <b>     <font color=\"#FF6600\">寄張山人</font>    </b>    <br />    草堂南澗邊，有客嘯雲煙。掃葉林風後，拾薪山雨前。    <br />    野橋通竹徑，流水入芝田。琴月相親夜，更深戀不眠。    <br />   </p>  </center> "}