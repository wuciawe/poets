{"id":"6-364","content":"   <center>   <b>    <font face=\"標楷體\" size=\"+3\" color=\"#FF6600\">蘇拯</font>   </b>   <p>光化中人。</p>   <p>    <b>     <font color=\"#FF6600\">頌魯</font>    </b>    <br />    天推魯仲尼，周遊布典墳。遊遍七十國，不令遇一君。    <br />    一國如一遇，單車不轉輪。良由至化力，為國不為身。    <br />    禮樂行未足，邅回厄於陳。禮樂今有餘，袞旒當聖人。    <br />    傷哉絕糧議，千載誤云云。   </p>   <p>    <b>     <font color=\"#FF6600\">醫人</font>    </b>    <br />    古人醫在心，心正藥自真。今人醫在手，手濫藥不神。    <br />    我願天地爐，多銜扁鵲身。遍行君臣藥，先從凍餒均。    <br />    自然六合內，少聞貧病人。   </p>   <p>    <b>     <font color=\"#FF6600\">西施</font>    </b>    <br />    吳王從驕佚，天產西施出。豈徒伐一人，所希救群物。    <br />    良由上天意，惡盈戒奢侈。不獨破吳國，不獨生越水。    <br />    在周名褒姒，在紂名妲己。變化本多塗，生殺亦如此。    <br />    君王政不修，立地生西子。   </p>   <p>    <b>     <font color=\"#FF6600\">金谷園</font>    </b>    <br />    積金累作山，山高小於址。栽花比綠珠，花落還相似。    <br />    徒有敵國富，不能買東市。徒有絕世容，不能樓上死。    <br />    只此上高樓，何如在平地。   </p>   <p>    <b>     <font color=\"#FF6600\">狡兔行</font>    </b>    <br />    秋來無骨肥，鷹犬遍原野。草中三穴無處藏，何況平田無穴者。   </p>   <p>    <b>     <font color=\"#FF6600\">長城</font>    </b>    <br />    嬴氏設防胡，烝沙築冤壘。蒙公取勳名，豈算生民死。    <br />    運畚力不禁，碎身砂磧裡。黔黎欲半空，長城舂未已。    <br />    皇天潛鼓怒，力化一女子。遂使萬雉崩，不盡數行淚。    <br />    自古進身者，本非陷物致。當時文德修，不到三世地。   </p>   <p>    <b>     <font color=\"#FF6600\">織婦女</font>    </b>    <br />    伊余盡少女，一種飾螓首。徒能事機杼，與之作歌舞。    <br />    歌舞片時間，黃金翻袖取。只看舞者樂，豈念織者苦。    <br />    感此嘗憶古人言，一婦不織天下寒。   </p>   <p>    <b>     <font color=\"#FF6600\">水旱禱</font>    </b>    <br />    禱祈勿告天，酒漿勿澆地。陰陽和也無妖氣，陰陽愆期乃人致。    <br />    病生心腹不自醫，古屋澄潭何神祟。   </p>   <p>    <b>     <font color=\"#FF6600\">鄒律</font>    </b>    <br />    鄒律暖燕谷，青史徒編錄。人心不變遷，空吹閒草木。    <br />    世患有三惑，爾律莫能抑。邊苦有長征，爾律莫能息。    <br />    斯術未濟時，斯律亦何益。爭如至公一開口，吹起賢良霸邦國。   </p>   <p>    <b>     <font color=\"#FF6600\">蜘蛛諭</font>    </b>    <br />    春蠶吐出絲，濟世功不絕。蜘蛛吐出絲，飛蟲成聚血。    <br />    蠶絲何專利，爾絲何專孽。映日張網羅，遮天亦何別。    <br />    儻居要地門，害物可堪說。網成雖福己，網敗還禍爾。    <br />    小人與君子，利害一如此。   </p>   <p>    <b>     <font color=\"#FF6600\">獵犬行</font>    </b>    <br />    獵犬未成行，狐兔無奈何。獵犬今盈群，狐兔依舊多。    <br />    自爾初跳躍，人言多拏躩。常指天外狼，立可口中嚼。    <br />    骨長毛衣重，燒殘煙草薄。狡兔何曾擒，時把家雞捉。    <br />    食盡者飯翻，增養者惡壯。可嗟獵犬壯復壯，不堪兔絕良弓喪。   </p>   <p>    <b>     <font color=\"#FF6600\">斷火謠</font>    </b>    <br />    誰謂之推賢，於世何功果。絕爾晉侯交，禁我唐虞火。    <br />    國閉檀榆煙，大禮成隳墮。暗室枯槁飯，冷面相看坐。    <br />    陽升既非佑，陰伏若為佐。焉凍群生腹，將止天下禍。    <br />    但究冤濫刑，天道無不可。鄙哉前朝翊贊臣，訏謨之規何瑣瑣。   </p>   <p>    <b>     <font color=\"#FF6600\">思婦吟</font>    </b>    <br />    秋風雁又歸，邊信一何早。攬衣出門望，落葉滿長道。    <br />    一從秉箕帚，十載孤懷抱。可堪日日醉寵榮，不說思君令人老。   </p>   <p>    <b>     <font color=\"#FF6600\">雉兔者</font>    </b>    <br />    所獵一何酷，終年耗林麓。飛走如未空，貪殘豈知足。    <br />    嘗聞獵書史，可以鑒榮辱。嘗聞獵賢良，可以霸邦國。    <br />    如何縱網羅，空成肥骨肉。和濟俱不聞，曷所禳顛覆。    <br />    誰能為扣天地爐，鑄此傷生其可乎！   </p>   <p>    <b>     <font color=\"#FF6600\">藥草</font>    </b>    <br />    天子恤疲瘵，坤靈奉其職。年年濟世功，貴賤相兼植。    <br />    因產眾草中，所希采者識。一枝當若神，千金亦何直。    <br />    生草不生藥，無以彰士德。生藥不生草，無以彰奇特。    <br />    國忠在臣賢，民患憑藥力。靈草猶如此，賢人豈多得。   </p>   <p>    <b>     <font color=\"#FF6600\">凡草誡</font>    </b>    <br />    野草凡不凡，亦應生和出。鋤夫耘藥欄，根不留其一。    <br />    良田本蕪穢，著地成棄物。人生行不修，何門可容膝。    <br />    不唯不爾容，得無凡草嫉。賢愚偃仰間，鑒之宜日日。   </p>   <p>    <b>     <font color=\"#FF6600\">明禁忌</font>    </b>    <br />    陰陽家有書，卜築多禁忌。土中若有神，穴處何無祟。    <br />    我識先賢意，本誡驕侈地。恣欲創樓台，率情染朱翠。    <br />    四面興土功，四時妨農事。可以沒凶災，四隅通一二。    <br />    一年省修營，萬民停困躓。動若契於理，福匪神之遺。    <br />    動若越於常，禍乃身之致。神在虛無間，土中非神位。   </p>   <p>    <b>     <font color=\"#FF6600\">傷彩飾</font>    </b>    <br />    朝見亦光彩，暮見亦光彩。一旦風雨飄，十分無一在。    <br />    爾形才似削，爾貌不如昨。本為是凡姿，誰教染丹雘。    <br />    虛飾片時間，天意以為惡。物假猶如此，人假爭堪作。   </p>   <p>    <b>     <font color=\"#FF6600\">世迷</font>    </b>    <br />    烏兔日夜行，與人運枯榮。為善不常缺，為惡不常盈。    <br />    天道無阿黨，人心自覆傾。所以多遷變，寧合天地情。    <br />    我願造化手，莫放狐兔走。恣海產珍奇，縱地生花柳。    <br />    美者一齊美，醜者一齊醜。民心歸大樸，戰爭亦何有。   </p>   <p>    <b>     <font color=\"#FF6600\">鴟梟</font>    </b>    <br />    為害未為害，其如污物類。斯言之一玷，流傳極天地。    <br />    良木不得棲，清波不得戲。曾戲水堪疑，曾棲樹終棄。    <br />    天不殲爾族，與夫惡相濟。地若默爾聲，與夫妖為諱。    <br />    一時懷害心，千古不能替。傷哉醜行人，茲禽亦為譬。    <br />    <br />    <b>     <font color=\"#FF6600\">經鶴台</font>    </b>    <br />    築台非謂賢，獨聚乘軒鶴。六馬不能馭，九皋欲何托。    <br />    一旦敵兵來，萬民同隕濩。如何警露禽，不似啣環雀。    <br />    一物欲誤時，眾類皆成惡。至今台基上，飛鳥不至泊。    <br />    <br />    <b>     <font color=\"#FF6600\">巫山</font>    </b>    <br />    昔時亦云雨，今時亦云雨。自是荒淫多，夢得巫山女。    <br />    從來聖明君，可聽妖魅語。只今峰上雲，徒自生容與。   </p>   <p>    <b>     <font color=\"#FF6600\">賈客</font>    </b>    <br />    長帆掛短舟，所願疾如箭。得喪一驚飄，生死無良賤。    <br />    不謂天不佑，自是人苟患。嘗言海利深，利深不如淺。   </p>   <p>    <b>     <font color=\"#FF6600\">山中道者</font>    </b>    <br />    筇杖六尺許，坐石流泉所。舉頭看古松，似對仙鶴語。    <br />    是時天氣清，四迥無塵侶。顧我笑相迎，知有丹砂異。   </p>   <p>    <b>     <font color=\"#FF6600\">漁人</font>    </b>    <br />    垂竿朝與暮，披蓑臥橫楫。不問清平時，自樂滄波業。    <br />    長畏不得閒，幾度避遊畋。當笑釣台上，逃名名卻傳。    <br />    <br />    <b>     <font color=\"#FF6600\">古塞下</font>    </b>    <br />    百戰已休兵，寒雲愁未歇。血染長城沙，馬踏征人骨。    <br />    早得用蛾眉，免陷邊戍卒。始知髦頭星，不在彎弓沒。   </p>   <p>    <b>     <font color=\"#FF6600\">經馬嵬坡</font>    </b>    <br />    一從殺貴妃，春來花無意。此地縱千年，土香猶破鼻。    <br />    寵既出常理，辱豈同常死。一等異於眾，傾覆皆如此。   </p>   <p>    <b>     <font color=\"#FF6600\">寄遠</font>    </b>    <br />    遊子雖惜別，一去何時見。飛鳥猶戀巢，萬里亦何遠。    <br />    妾願化為霜，日日下河梁。若能侵鬢色，先染薄情郎。    <br />    <br />    <b>     <font color=\"#FF6600\">聞猿</font>    </b>    <br />    秋風颯颯猿聲起，客恨猿哀一相似。漫向孤危驚客心，何曾解入笙歌耳。   </p>  </center> "}