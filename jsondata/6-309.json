{"id":"6-309","content":"   <center>   <b>    <font face=\"標楷體\" size=\"+3\" color=\"#FF6600\">劉駕</font>   </b>   <p>字司南，江東人。登大中進士第，官國子博士。</p>   <p>    <b>     <font color=\"#FF6600\">皎皎詞</font>    </b>    <br />    皎皎復皎皎，逢時即為好。高秋亦有花，不及當春草。    <br />    班姬入後宮，飛燕舞東風。青娥中夜起，長歎月明裡。   </p>   <p>    <b>     <font color=\"#FF6600\">長安旅舍紓情投先達（一作長安抒懷寄知己）</font>    </b>    <br />    岐路不在地，馬蹄徒苦辛。上國聞姓名，不如山中人。    <br />    大宅滿六街，此身入誰門。愁心日散亂，有似空中塵。    <br />    白露下長安，百蟲鳴草根。方當秋賦日，卻憶歸山村。    <br />    靜女頭欲白，良媒況我鄰。無令苦長歎，長歎銷人魂。   </p>   <p>    <b>     <font color=\"#FF6600\">送友下第遊雁門</font>    </b>    <br />    相別灞水湄，夾水柳依依。我願醉如死，不見君去時。    <br />    所詣星斗北，直行到猶遲。況復挈空囊，求人悲路岐。    <br />    北門記室賢，愛我學古詩。待君如待我，此事固不疑。    <br />    雁門春色外，四月雁未歸。主人拂金台，延客夜開扉。    <br />    舒君鬱鬱懷，飲彼白玉卮。若不化女子，功名豈無期。   </p>   <p>    <b>     <font color=\"#FF6600\">讀史</font>    </b>    <br />    平地見天涯，登高天更遠。功名及所望，岐路又滿眼。    <br />    萬金買園林，千金修池館。他人厭遊覽，身獨戀軒冕。    <br />    唯有漢二疏，應覺還家晚。   </p>   <p>    <b>     <font color=\"#FF6600\">反賈客樂（樂府有賈客樂，今反之）</font>    </b>    <br />    無言賈客樂，賈客多無墓。行舟觸風浪，盡入魚腹去。    <br />    農夫更苦辛，所以羨爾身。   </p>   <p>    <b>     <font color=\"#FF6600\">送李垣先輩歸嵩少舊居</font>    </b>    <br />    高秋灞滻路，遊子多慘戚。君於此地行，獨似尋春色。    <br />    文章滿人口，高第非苟得。要路在長安，歸山卻為客。    <br />    ●●●●●，狂歌罷歎息。我豈無故山，千里同外國。   </p>   <p>    <b>     <font color=\"#FF6600\">苦寒吟</font>    </b>    <br />    百泉凍皆咽，我吟寒更切。半夜倚喬松，不覺滿衣雪。    <br />    竹竿有甘苦，我愛抱苦節。鳥聲有悲歡，我愛口流血。    <br />    潘生若解吟，更早生白髮。   </p>   <p>    <b>     <font color=\"#FF6600\">上巳日</font>    </b>    <br />    上巳曲江濱，喧於市朝路。相尋不見者，此地皆相遇。    <br />    日光去此遠，翠幕張如霧。何事歡娛中，易覺春城暮。    <br />    物情重此節，不是愛芳樹。明日花更多，何人肯回顧。   </p>   <p>    <b>     <font color=\"#FF6600\">春台</font>    </b>    <br />    台上樹陰合，台前流水多。青春不出門，坐見野田花。    <br />    誰能學公子，走馬逐香車。六街塵滿衣，鼓絕方還家。   </p>   <p>    <b>     <font color=\"#FF6600\">釣台懷古</font>    </b>    <br />    澄流可濯纓，嚴子但垂綸。孤坐九層石，遠笑清渭濱。    <br />    潛龍飛上天，四海豈無雲。清氣不零雨，安使洗塵氛。    <br />    我來吟高風，彷彿見斯人。江月尚皎皎，江石亦磷磷。    <br />    如何台下路，明日又迷津。   </p>   <p>    <b>     <font color=\"#FF6600\">勵志（一作續勵志）</font>    </b>    <br />    白髮豈有情，貴賤同日生。二輪不暫駐，似趁長安程。    <br />    前堂吹參差，不作緱山聲。後園植木槿，月照無餘英。    <br />    及時立功德，身後猶光明。仲尼亦為土，魯人焉敢耕。   </p>   <p>    <b>     <font color=\"#FF6600\">桑婦</font>    </b>    <br />    牆下桑葉盡，春蠶半未老。城南路迢迢，今日起更早。    <br />    四鄰無去伴，醉臥青樓曉。妾顏不如誰，所貴守婦道。    <br />    一春常在樹，自覺身如鳥。歸來見小姑，新妝弄百草。   </p>   <p>    <b>     <font color=\"#FF6600\">上馬歎</font>    </b>    <br />    羸馬行遲遲，頑童去我遠。時時一回顧，不覺白日晚。    <br />    路傍豪家宅，樓上紅妝滿。十月庭花開，花前吹玉管。    <br />    君當未貴日，豈不常屯蹇。如何見布衣，忽若塵入眼。    <br />    布衣豈常賤，世事車輪轉。   </p>   <p>    <b>     <font color=\"#FF6600\">唐樂府十首‧送征夫</font>    </b>    <br />    昔送征夫苦，今送征夫樂。寒衣縱攜去，應向歸時著。    <br />    天子待功成，別造凌煙閣。   </p>   <p>    <b>     <font color=\"#FF6600\">唐樂府十首‧輸者謳</font>    </b>    <br />    挽粟上高山，高山若平地。力盡心不怨，同我家私事。    <br />    去者不遑寧，歸者唱歌行。相逢古城下，立語天未明。    <br />    一身遠出塞，十口無稅徵。   </p>   <p>    <b>     <font color=\"#FF6600\">唐樂府十首‧弔西人</font>    </b>    <br />    河湟父老地，盡知歸明主。將軍入空城，城下弔黃土。    <br />    所願邊人耕，歲歲生禾黍。   </p>   <p>    <b>     <font color=\"#FF6600\">唐樂府十首‧邊軍過</font>    </b>    <br />    城前兵馬過，城裡人高臥。官家自供給，畏我田產破。    <br />    健兒食肥肉，戰馬食新穀。食飽物有餘，所恨無兩腹。    <br />    草青見軍過，草白見軍回。軍回人更多，盡系西戎來。   </p>   <p>    <b>     <font color=\"#FF6600\">唐樂府十首‧望歸馬</font>    </b>    <br />    東人望歸馬，馬歸蓮峰下。蓮峰與地平，亦不更征兵。   </p>   <p>    <b>     <font color=\"#FF6600\">唐樂府十首‧祝河水</font>    </b>    <br />    河水清彌彌，照見遠樹枝。征人不飲馬，再拜祝馮夷。    <br />    從今億萬歲，不見河濁時。   </p>   <p>    <b>     <font color=\"#FF6600\">唐樂府十首‧田西邊</font>    </b>    <br />    刀劍作鋤犁，耕田古城下。高秋禾黍多，無地放羊馬。   </p>   <p>    <b>     <font color=\"#FF6600\">唐樂府十首‧昆山</font>    </b>    <br />    肯時玉為寶，昆山過不得。今時玉為塵，昆山入中國。    <br />    白玉尚如塵，誰肯愛金銀。   </p>   <p>    <b>     <font color=\"#FF6600\">唐樂府十首‧樂邊人</font>    </b>    <br />    在鄉身亦勞，在邊腹亦飽。父兄若一處，任向邊頭老。   </p>   <p>    <b>     <font color=\"#FF6600\">唐樂府十首‧獻賀觴</font>    </b>    <br />    莫但取河湟，河湟非邊疆。願今日入處，亦似天中央。    <br />    天子壽萬歲，再拜獻此觴。   </p>   <p>    <b>     <font color=\"#FF6600\">且可憐行</font>    </b>    <br />    園中花自早，不信外無花。良人未朝去，先出登香車。    <br />    ●●五●輪，滿城聞嘔啞。侍兒衣各別，頭上金雀多。    <br />    只是一家人，路人疑千家。過後香滿陌，直到春日斜。    <br />    今朝且可憐，莫問久如何。   </p>   <p>    <b>     <font color=\"#FF6600\">築台詞（漢武築通天台，役者苦之）</font>    </b>    <br />    前杵與後杵，築城聲不住。我願築更高，得見秦皇墓。   </p>   <p>    <b>     <font color=\"#FF6600\">鄰女</font>    </b>    <br />    君嫌鄰女丑，取婦他鄉縣。料嫁與君人，亦為鄰所賤。    <br />    菖蒲花可貴，只為人難見。   </p>   <p>    <b>     <font color=\"#FF6600\">山中夜坐</font>    </b>    <br />    半夜山雨過，起來滿山月。落盡醉處花，荒溝水決決。    <br />    愴然惜春去，似與故人別。誰遣我多情，壯年無鬢髮。   </p>   <p>    <b>     <font color=\"#FF6600\">秦娥</font>    </b>    <br />    秦娥十四五，面白於指爪。羞人夜採桑，驚起戴勝鳥。   </p>   <p>    <b>     <font color=\"#FF6600\">牧童</font>    </b>    <br />    牧童見客拜，山果懷中落。晝日驅牛歸，前溪風雨惡。   </p>   <p>    <b>     <font color=\"#FF6600\">古出塞</font>    </b>    <br />    胡風不開花，四氣多作雪。北人尚凍死，況我本南越。    <br />    古來犬羊地，巡狩無遺轍。九土耕不盡，武皇猶征伐。    <br />    中天有高閣，圖畫何時歇。坐恐塞上山，低於沙中骨。   </p>   <p>    <b>     <font color=\"#FF6600\">寄遠</font>    </b>    <br />    雪花豈結子，徒滿連理枝。嫁作征人妻，不得長相隨。    <br />    去年君點行，賤妾是新姬。別早見未熟，入夢無定姿。    <br />    悄悄空閨中，蛩聲繞羅幃。得書喜猶甚，況復見君時。   </p>   <p>    <b>     <font color=\"#FF6600\">下第後屏居長安，書懷寄太原從事</font>    </b>    <br />    刖足豈更長，良工隔千里。故山彭蠡上，歸夢向汾水。    <br />    低摧神氣盡，僮僕心亦恥。未達誰不然，達者心思此。    <br />    行年忽已壯，去老年更幾。功名生不彰，身歿豈為鬼。    <br />    才看芳草歇，即歎涼風起。匹馬未來期，嘶聲尚在耳。   </p>   <p>    <b>     <font color=\"#FF6600\">早行</font>    </b>    <br />    馬上續殘夢，馬嘶時復驚。心孤多所虞，僮僕近我行。    <br />    棲禽未分散，落月照古城。莫羨居者閒，塚邊人已耕。   </p>   <p>    <b>     <font color=\"#FF6600\">青門路</font>    </b>    <br />    青門有歸路，坦坦高槐下。貧賤自恥歸，此地誰留我。    <br />    門開送客去，落日懶回馬。旅食帝城中，不如遠遊者。    <br />    舟成於陸地，風水終相假。吾道諒如斯，立身無苟且。   </p>   <p>    <b>     <font color=\"#FF6600\">效古</font>    </b>    <br />    融融芳景和，杳杳春日斜。嬌嬈不自持，清唱顰雙蛾。    <br />    終曲翻成泣，新人下香車。新人且莫喜，故人曾如此。    <br />    燕趙猶生女，郎豈有終始。   </p>   <p>    <b>     <font color=\"#FF6600\">戰城南</font>    </b>    <br />    城南征戰多，城北無饑鴉。白骨馬蹄下，誰言皆有家。    <br />    城前水聲苦，倏忽流萬古。莫爭城外城，城裡終閒土。   </p>   <p>    <b>     <font color=\"#FF6600\">曲江春霽</font>    </b>    <br />    宿雨洗秦樹，舊花如新開。池邊草未乾，日照人馬來。    <br />    馬蹄踏流水，漸漸成塵埃。鴛鴦不敢下，飛繞岸東西。    <br />    此地喧仍舊，歸人亦滿街。   </p>   <p>    <b>     <font color=\"#FF6600\">贈先達</font>    </b>    <br />    終南蒼翠好，未必如故山。心期在榮名，三載居長安。    <br />    昔蒙大雅匠，勉我工五言。業成時不重，辛苦只自憐。    <br />    皎皎機上絲，盡作秦箏弦。貧女皆罷織，富人豈不寒。    <br />    驚風起長波，浩浩何時還。待君當要路，一指王化源。   </p>   <p>    <b>     <font color=\"#FF6600\">有感</font>    </b>    <br />    弓劍不自行，難引河湟思。將軍半夜飲，十里聞歌吹。    <br />    高門幾世宅，舞袖仍新賜。誰遣一書來，燈前問邊事。   </p>   <p>    <b>     <font color=\"#FF6600\">姑蘇台（一作吳中懷古）</font>    </b>    <br />    勾踐飲膽日，吳酒正滿杯。笙歌入海雲，聲自姑蘇來。    <br />    西施舞初罷，侍兒整金釵。眾女不敢妒，自比泉下泥。    <br />    越鼓聲騰騰，吳天隔塵埃。難將甬東地，更學會稽棲。    <br />    霸跡一朝盡，草中棠梨開。   </p>   <p>    <b>     <font color=\"#FF6600\">豪家</font>    </b>    <br />    九陌槐葉盡，青春在豪家。嬌鶯不出城，長宿庭上花。    <br />    高樓登夜半，已見南山多。恩深勢自然，不是愛驕奢。   </p>   <p>    <b>     <font color=\"#FF6600\">山中有招</font>    </b>    <br />    朗朗山月出，塵中事由生。人心雖不閒，九陌夜無行。    <br />    學古以求聞，有如石上耕。齊姜早作婦，豈識閨中情。    <br />    何如此幽居，地僻人不爭。嘉樹自昔有，茅屋因我成。    <br />    取薪不出門，採藥於前庭。春花雖無種，枕席芙蓉馨。    <br />    君來食葵藿，天爵豈不榮。   </p>   <p>    <b>     <font color=\"#FF6600\">空城雀</font>    </b>    <br />    饑啄空城土，莫近太倉粟。一粒未充腸，卻入公子腹。    <br />    且弔城上骨，幾曾害爾族。不聞莊辛語，今日寒蕪綠。   </p>   <p>    <b>     <font color=\"#FF6600\">馮叟居</font>    </b>    <br />    天作馮叟居，山僧尚嫌僻。開門因兩樹，結宇倚翠壁。    <br />    溪南有微徑，時遇採芝客。往往白雲生，對面千里隔。    <br />    機忘若僮僕，常與猿鳥劇。曬藥上小峰，庭深無日色。    <br />    自忘歸鄉里，不見新舊戚。纍纍子孫墓，秋風吹古柏。   </p>   <p>    <b>     <font color=\"#FF6600\">醒後</font>    </b>    <br />    醉臥芳草間，酒醒日落後。壺觴半傾覆，客去應已久。    <br />    不記折花時，何得花在手。   </p>   <p>    <b>     <font color=\"#FF6600\">棄婦</font>    </b>    <br />    回車在門前，欲上心更悲。路傍見花發，似妾初嫁時。    <br />    養蠶已成繭，織素猶在機。新人應笑此，何如畫蛾眉。    <br />    昨日惜紅顏，今日畏老遲。良媒去不遠，此恨今告誰。   </p>   <p>    <b>     <font color=\"#FF6600\">送李殷遊邊（一作送李殷遊西京）</font>    </b>    <br />    十年夢相識，一覯俄遠別。征駕在我傍，草草意難說。    <br />    君居洞庭日，詩句滿魏闕。如何萬里來，青桂看人折。    <br />    行裝不及備，西去偶然訣。孟夏出都門，紅塵客衣熱。    <br />    荒城見羊馬，野館具薇蕨。邊境漸無虞，旅宿常待月。    <br />    西園置酒地，日夕簪裾列。壯志安可留，槐花樽前發。   </p>   <p>    <b>     <font color=\"#FF6600\">江村</font>    </b>    <br />    江水灌稻田，饑年稻亦熟。舟中愛桑麻，日午因成宿。    <br />    相承幾十代，居止連茅屋。四鄰不相離，安肯去骨肉。    <br />    書生說太苦，客路常在目。縱使富貴還，交親幾墳綠。   </p>   <p>    <b>     <font color=\"#FF6600\">出門</font>    </b>    <br />    出門羨他人，奔走如得塗。翻思他人意，與我或不殊。    <br />    以茲聊自安，默默行九衢。生計逐羸馬，每出似移居。    <br />    客從我鄉來，但得鄰里書。田園幾換主，夢歸猶荷鋤。    <br />    進猶希萬一，退復何所如。況今辟公道，安得不躊躇。   </p>   <p>    <b>     <font color=\"#FF6600\">別道者</font>    </b>    <br />    自君入城市，北邙無新墳。始信壺中藥，不落白楊根。    <br />    如何忽告歸，蕣華還笑人。玉笙無遺音，悵望緱嶺雲。   </p>   <p>    <b>     <font color=\"#FF6600\">蘭昌宮</font>    </b>    <br />    宮蘭非瑤草，安得春長在。回首春又歸，翠華不能待。    <br />    悲風生輦路，山川寂已晦。邊恨在行人，行人無盡歲。   </p>   <p>    <b>     <font color=\"#FF6600\">送友人擢第東歸</font>    </b>    <br />    同家楚天南，相識秦雲西。古來懸弧義，豈顧子與妻。    <br />    攜手踐名場，正遇公道開。君榮我雖黜，感恩同所懷。    <br />    有馬不復羸，有奴不復饑。灞岸秋草綠，卻是還家時。    <br />    青門一瓢空，分手去遲遲。期君轍未平，我車繼東歸。   </p>   <p>    <b>     <font color=\"#FF6600\">久客</font>    </b>    <br />    久客心易足，主人有餘力。如何昨宵夢，到曉家山色。    <br />    南音入誰耳，曲盡頭自白。   </p>   <p>    <b>     <font color=\"#FF6600\">秋夕</font>    </b>    <br />    促織燈下吟，燈光冷於水。鄉魂坐中去，倚壁身如死。    <br />    求名為骨肉，骨肉萬餘里。富貴在何時，離別今如此。    <br />    出門長歎息，月白西風起。   </p>   <p>    <b>     <font color=\"#FF6600\">效陶</font>    </b>    <br />    兩曜無停馭，蓬壺應有墓。何況北邙山，只近市朝路。    <br />    大恢生死網，飛走無逃處。白髮忽已新，紅顏豈如故。    <br />    我有杯中物，可以消萬慮。醉舞日婆娑，誰能記朝暮。    <br />    如求神仙藥，階下亦種黍。但使長兀然，始見天地祖。   </p>   <p>    <b>     <font color=\"#FF6600\">長門怨（一作張喬詩）</font>    </b>    <br />    御泉長繞鳳凰樓，只是恩波別處流。閒揲舞衣歸未得，夜來砧杵六宮秋。   </p>   <p>    <b>     <font color=\"#FF6600\">苦寒行</font>    </b>    <br />    嚴寒動八荒，刺刺無休時。陽烏不自暖，雪壓扶桑枝。    <br />    歲暮寒益壯，青春安得歸。朔雁到南海，越禽何處飛。    <br />    誰言貧士歎，不為身無衣。   </p>   <p>    <b>     <font color=\"#FF6600\">琪樹下因吟六韻呈先達者</font>    </b>    <br />    舉世愛嘉樹，此樹何人識。清秋遠山意，偶向亭際得。    <br />    奇柯交若鬥，珍葉密如織。塵中尚青蔥，更想塵外色。    <br />    所宜巢三鳥，影入瑤池碧。移根豈無時，一問紫煙客。   </p>   <p>    <b>     <font color=\"#FF6600\">送人登第東歸</font>    </b>    <br />    學古既到古，反求鑒者難。見詩未識君，疑生建安前。    <br />    海畔豈無家，終難成故山。得失雖由命，世途多險艱。    <br />    我皇追古風，文柄付大賢。此時如為君，果在甲科間。    <br />    晚達多早貴，舉世咸為然。一夕顏卻少，雖病心且安。    <br />    所居似清明，冷灶起新煙。高情懶行樂，花盛僕馬前。    <br />    歸程不淹留，指期到田園。香醪四鄰熟，霜橘千株繁。    <br />    肯憶長安夜，論詩風雪寒。   </p>   <p>    <b>     <font color=\"#FF6600\">賈客詞</font>    </b>    <br />    賈客燈下起，猶言發已遲。高山有疾路，暗行終不疑。    <br />    寇盜伏其路，猛獸來相追。金玉四散去，空囊委路岐。    <br />    揚州有大宅，白骨無地歸。少婦當此日，對鏡弄花枝。   </p>   <p>    <b>     <font color=\"#FF6600\">塞下曲</font>    </b>    <br />    勒兵遼水邊，風急捲旌旃。絕塞陰無草，平沙去盡天。    <br />    下營看斗建，傳號信狼煙。聖代書青史，當時破虜年。   </p>   <p>    <b>     <font color=\"#FF6600\">春夜二首（後首一作秋懷）</font>    </b>    <br />    一別杜陵歸未期，只憑魂夢接親知。近來欲睡兼難睡，夜夜夜深聞子規。   </p>   <p>幾歲干戈阻路岐，憶山心切與心違。時難何處披衷抱，日日日斜空醉歸。</p>   <p>    <b>     <font color=\"#FF6600\">郪中感懷</font>    </b>    <br />    頃年曾住此中來，今日重遊事可哀。憶得幾家歡宴處，家家家業盡成灰。   </p>   <p>    <b>     <font color=\"#FF6600\">曉登迎春閣</font>    </b>    <br />    未櫛憑欄眺錦城，煙籠萬井二江明。香風滿閣花滿樹，樹樹樹梢啼曉鶯。   </p>   <p>    <b>     <font color=\"#FF6600\">白髭</font>    </b>    <br />    到處逢人求至藥，幾回染了又成絲。素絲易染髭難染，墨翟當年合泣髭。   </p>   <p>    <b>     <font color=\"#FF6600\">送盧使君赴夔州</font>    </b>    <br />    鐃管隨征旆，高秋上遠巴。白波連霧雨，青壁斷蒹葭。    <br />    憑几雙瞳靜，登樓萬井斜。政成知俗變，當應畫輪車。   </p>   <p>    <b>     <font color=\"#FF6600\">望月</font>    </b>    <br />    清秋新霽與君同，江上高樓倚碧空。酒盡露零賓客散，更更更漏月明中。   </p>   <p>    <b>     <font color=\"#FF6600\">古意</font>    </b>    <br />    蒲帆出浦去，但見浦邊樹。不如馬行郎，馬跡猶在路。    <br />    大舟不相載，買宅令委住。莫道留金多，本非愛郎富。    <br />   </p>  </center> "}