{"id":"7-596","content":"   <div align=\"center\">   <span class=\"style1\">黃公紹</span>  </div>  <p align=\"center\">字直翁，宋元之際邵武（今屬福建）人。咸淳進士。入元不仕，隱居樵溪。   <br />   著《古今韻會》、以《說文》為本，參考宋元以前字書、韻書，集字書訓詁   <br />   之大成，原書已佚，另有《在軒集》。  </p>  <p align=\"center\">   <span class=\"style2\">瀟湘神‧端午競渡棹歌</span>   <br />   望湖天。望湖天。綠楊深處鼓鼘鼘。好是年年三二月，湖邊日日看划船。  </p>  <p align=\"center\">   <span class=\"style2\">瀟湘神</span>   <br />   斗輕橈。斗輕橈。雪中花捲棹聲搖。天與玻璃三萬頃，盡教看得幾吳舠。  </p>  <p align=\"center\">   <span class=\"style2\">瀟湘神</span>   <br />   看龍舟。看龍舟。兩堤未鬥水悠悠。一片笙歌催鬧晚，忽然鼓棹起中流。  </p>  <p align=\"center\">   <span class=\"style2\">瀟湘神</span>   <br />   賀靈灶。賀靈灶。幾年翠舞與珠歌。看到日斜猶未足，湧金門外湧金波。  </p>  <p align=\"center\">   <span class=\"style2\">瀟湘神</span>   <br />   馬如龍。馬如龍。飛過蘇堤健斗風。柳下繫船青作纜，湖邊薦酒碧為筒。  </p>  <p align=\"center\">   <span class=\"style2\">瀟湘神</span>   <br />   繡周張。繡周張。樓臺簾幕絮高揚。誰賦珠宮並貝闕，懷王去後去沈湘。  </p>  <p align=\"center\">   <span class=\"style2\">瀟湘神</span>   <br />   棹如飛。棹如飛。水中萬鼓起潛螭。最是玉蓮堂上好，躍來奪錦看吳兒。  </p>  <p align=\"center\">   <span class=\"style2\">瀟湘神</span>   <br />   建雲斿。建雲斿。土風到處總相猶。朝了霍山朝嶽帝，十分打扮是杭州。  </p>  <p align=\"center\">   <span class=\"style2\">瀟湘神</span>   <br />   踏青青。踏青青。西泠橋畔草連汀。撲得龍船兒一對，畫欄倚遍看遊人。  </p>  <p align=\"center\">   <span class=\"style2\">瀟湘神</span>   <br />   月明中。月明中。滿湖春水望難窮。欲學楚歌歌不得，一場離恨兩眉峰。  </p>  <p align=\"center\">   <span class=\"style2\">滿江紅‧花朝雨作</span>   <br />   客子光陰，又還是、杏花阡陌。欹枕聽、一窗夜雨，怎生禁得。   <br />   銀蠟痕消珠鳳小，翠衾香冷文鴛拆。歎人生、時序百年心，萍蹤跡。   <br />   聲不斷，樓頭滴。行不住，街頭屐。倩新來雙燕，探晴消息。   <br />   可煞東君多著意，柳絲染出西湖色。待牡丹、開處十分春，催寒食。  </p>  <p align=\"center\">   <span class=\"style2\">念奴嬌‧月</span>   <br />   山圍寬碧，月十分圓滿，十分春暮。匹似湧金門外看，添得綠陰佳樹。   <br />   野闊星垂，天高雲斂，不受紅塵汙。徘徊水影，閑中自有佳處。   <br />   乘興著我扁舟，山陰夜色，渺渺流光溯。望美人兮天一角，我欲淩風飛去。   <br />   世事浮沈，人生圓缺，得似煙波趣。興懷赤壁，大江千古東注。  </p>  <p align=\"center\">   <span class=\"style2\">望江南‧雨</span>   <br />   思晴好，去上竹山窠。自古常言光霽好，如今卻恨雨聲多。奈此坐愁何。  </p>  <p align=\"center\">   <span class=\"style2\">望江南</span>   <br />   思晴好，試卜那朝晴。古木荒村雲淰淰，孤燈敗壁夜冥冥。不寐聽簷聲。  </p>  <p align=\"center\">   <span class=\"style2\">望江南</span>   <br />   思晴好，小駐豈無因。花上半旬春社雨，松間三宿暮山雲。轉住是愁人。  </p>  <p align=\"center\">   <span class=\"style2\">望江南</span>   <br />   思晴好，春透海棠枝。刻惜許多過時了，可憐生是我來遲。不見軟紅時。  </p>  <p align=\"center\">   <span class=\"style2\">望江南</span>   <br />   思晴好，天運幾乘除。只為晴多還又雨，誰知雨過是晴初。那得綠陰乎。  </p>  <p align=\"center\">   <span class=\"style2\">望江南</span>   <br />   思晴好，路滑少人行。早信雨能留得住，僅教盡日自舟橫。直等到清明。  </p>  <p align=\"center\">   <span class=\"style2\">望江南</span>   <br />   思晴好，我欲問花神。剛道社公瞋舊水，一回舊也一回新。不是兩般春。  </p>  <p align=\"center\">   <span class=\"style2\">望江南</span>   <br />   思晴好，松路翠光寒。夜夜竹窠常夢到，天天後土幾時乾。極目霧漫漫。  </p>  <p align=\"center\">   <span class=\"style2\">望江南</span>   <br />   思晴好，日影漏些兒。油菜花間蝴蝶舞，刺桐枝上鵓鳩啼。閑坐看春犁。  </p>  <p align=\"center\">   <span class=\"style2\">望江南</span>   <br />   思晴好，晨起望籬東。畢竟陰晴排日子，大都行止聽天公。且住此山中。  </p>  <p align=\"center\">   <span class=\"style2\">花犯‧木芙蓉</span>   <br />   翠奩空、紅鸞蘸影，嫣然弄妝晚。霧鬟低顫。飛嫩藕仙裳，清思無限。   <br />   象床試錦新翻樣，金屏連繡展。最好似、阿環嬌困，雲酣春帳暖。   <br />   尋思水邊賦娟娟，新霜記舊約，西風庭院。腸斷處，秋江上、彩雲輕散。   <br />   憑誰向、一箏過雁。細說與、眉心楊柳怨。且趁此、菊花天氣，年年尋醉伴。  </p>  <p align=\"center\">   <span class=\"style2\">喜遷鶯‧荼蘼</span>   <br />   亂紅飛雨。悵春心一似，騰騰悶暑。密綰柔情，暗傳芳意，人在垂楊深宇。   <br />   曉雪一簾幽夢，半點檀心知否。春不管，想粉香凝淚，翠顰含趣。   <br />   誰念芳徑小，新綠戔戔，問訊今何許。玉冷釵頭，羅寬頻眼，縹緲青鸞難遇。   <br />   望斷碧雲深處，倚遍畫欄將暮。空惆悵，更江頭桃葉，溜橫波渡。  </p>  <p align=\"center\">   <span class=\"style2\">漢宮春‧郡圃賞白蓮</span>   <br />   身到瑤池。正●永芙蓉，跕素鸞飛。綠雲淡籠波面，鴛影差差。青冥世界，   <br />   向龍宮、湧出江妃。凝望久，夜涼如水，人間惆悵芳時。   <br />   池上方壺仙伯，是珊珊月佩，綽綽冰肌。重來碧環勝處，笑引瓊卮。誰歌白雪，   <br />   坐中客、賽過玄暉。醉歸也，玉繩低轉，曉風輕拂荷衣。  </p>  <p align=\"center\">   <span class=\"style2\">鶯啼序‧吳江長橋</span>   <br />   銀雲捲晴縹渺，臥長龍一帶。柳絲蘸、幾族柔煙，兩市簾棟如畫。   <br />   芳草岸、彎環半玉，鱗鱗曲港雙流會。看碧天連水，翻成箭樣風快。   <br />   白露橫江，一葦萬頃，問靈槎何在。空翠濕衣不勝寒，日華金掌沆瀣。   <br />   甃花平、綠文襯步，瓊田湧出神仙界。黛眉修，依約霧鬟，在秋波外。   <br />   閣噓青蜃，樓啄彩虹，飛蓋蹴鼇背。   <br />   燈火暮，相輪倒影，偷睇別浦，片片歸帆，遠自天際。   <br />   舞蛟幽壑，棲鴉古木，有人翦取松江水，憶細鱗巨口魚堪鱠。   <br />   波涵笠澤，時見靜影浮光，霏陰萬貌千態。   <br />   蒹葭深處，應有閑鷗，寄語休見怪。   <br />   倩洗卻、香紅塵面，買個扁舟，身世飄萍，名利微芥。   <br />   欄杆拍遍，除東曹掾，與天隨子是我輩，僅胸中、著得乾坤大。   <br />   亭前無限驚濤，總把遙吟，月明滿載。  </p>  <p align=\"center\">   <span class=\"style2\">明月棹孤舟‧木樨</span>   <br />   雁帶愁來寒事早。西風把鬢華吹老。猛省中秋，都來幾日，先自木樨開了。   <br />   淰淰輕陰天弄曉。平白地、被花相惱。一枕雲閑，半窗秋曉，時有陣香吹到。  </p>  <p align=\"center\">   <span class=\"style2\">踏莎行‧同前</span>   <br />   蟾苑蕭疏，雲岩芳馥。仙娥寄種來溪曲。曉煙薰上古龍涎，西風展破黃金粟。   <br />   庾領未梅，陶園休菊。天教佔取清香獨。膽瓶枕畔兩三枝，夢回疑在瑤台宿。   <br />  </p> "}