{"id":"7-469","content":"   <div align=\"center\">   <span class=\"style1\">馬伯升</span>  </div>  <p align=\"center\">   <span class=\"style2\">水調歌頭</span>   <br />   瑞應杉溪縣，光動極星宮。人間盛事此日，岳降自高嵩。   <br />   慶兆三陽開泰，散作一團和氣，無地不春風。眉壽八千歲，今代黑頭公。   <br />   聽劍履，上星辰，此行中。況金甌姓字，當路那已達宸聰。   <br />   管取鳳池新命，來自虎關上闕，明日到花封。王室要師保，叔父勿居東。  </p>  <p align=\"center\">   <span class=\"style2\">滿江紅</span>   <br />   人品如君，人盡道，士林橫絕。那更是、關西流慶，三山英傑。   <br />   欣遇當年神降日，又逢初度陽生月。把八千餘歲祝君齡，為君說。   <br />   君自有，封侯骨。君不是，棲鸞客。況如今東閣，正收人物。   <br />   坦腹素知王逸少，求賢不必商岩說。便明朝、有詔自天來，君王禮。  </p>  <p align=\"center\">   <span class=\"style2\">水調歌頭</span>   <br />   和氣應鼙鼓，喜色上轅門。貔貅萬騎，爭相慶主將佳晨。   <br />   遙望九霄上闕，靄靄慶雲澄處，一點將星明。天瑞不虛應，人傑豈虛生。   <br />   況君家，名將舊，有元勳。上方拊髀，要資頗牧作長城。   <br />   管取齊壇入拜，會見凱歌歸奏，振起舊家聲。與國同休語，王府又重盟。  </p> "}