{"id":"7-849","content":"   <div align=\"center\">   <span class=\"style1\">劉弇</span>  </div>  <p align=\"center\">（1048～1102）字偉明，號雲龍，安福（今屬江西）人。元豐進士。知嘉州峨   <br />   眉縣，改太學博士。元符中，進南郊大禮賦，除秘書省正字。徽宗時，改著作   <br />   佐郎、實錄檢討官。崇寧元年卒，年五十五。《宋史》有傳。著有《龍雲集》   <br />   三十二卷，詞有《彊村叢書》本《雲龍先生樂府》一卷。  </p>  <p align=\"center\">   <span class=\"style2\">寶鼎現</span>   <br />   濃陰堆積，迥野空曠，將回微煦。還是覺、早梅依舊，清豔枝枝攢曉樹。   <br />   弄霽影、盡脂凝香蒂，瓊削纖葩競吐。對幾處園林，芳菲消息，都因傳去。   <br />   取次台樹，等閒院落，偏宜獨擅芳步。長恁恐、壽陽妝面，姑射冰膚成暗妒。   <br />   笑杏塢、共桃蹊誇麗，一霎狂風驟雨。又爭似、年年此際，先得東皇為主。   <br />   好似雪裡精神，曾解惱、遊人吟顧。想當時折贈，端的憑誰付與。   <br />   蕩醉目、恨同雲阻。畫角聲將暮。想異時成實，和羹止渴，還應得路。  </p>  <p align=\"center\">   <span class=\"style2\">洞仙歌</span>   <br />   淒涼楚弄，行客腸曾斷。濤捲秋容暗淮甸。   <br />   去年時、還是今日孤舟，煙浪裡，身與江雲共遠。   <br />   別來丹枕夢，幾過滄洲，皓月而今為誰滿。   <br />   薄幸苦無端，誤卻嬋娟，有人在、玉樓天半。   <br />   最不憤、西風破帆來，甚時節，收拾望中心眼。  </p>  <p align=\"center\">   <span class=\"style2\">金明春</span>   <br />   寶曆延洪，昌辰開泰，崧岳儲靈特異。賢才並、逢時間出，盡一一驚人絕藝。   <br />   捧鄉書，氣格飄飄，似閬苑神仙，參差相繼。縱子墨文章，相如才調，驟覺雷聲平地。   <br />   太守賓興當此際。正瑞靄寒輕，虛堂風細。舞腰旋、飛塵仿佛，歌管遞、清聲嘹唳。   <br />   況相將、桂籍榮登，對酒面鱗江，何妨沈醉。但管取明年，宮花重戴，共賞金明春意。  </p>  <p align=\"center\">   <span class=\"style2\">內家嬌</span>   <br />   綽約群芳裡，陽和意，偏向一枝濃。南國驟驚，動人奇豔，未饒西洛，百本千叢。   <br />   斬新弄，曉來無比格，半坼斷腸紅。三月洞天，又還疑是，賦情楚客，窺見牆東。   <br />   朱欄杆、遍倚生愁，怕無計、奈雨禁風。別有瑞煙幕幕，時與遮籠。   <br />   便縱使當日，文忠品第，趙昌模寫，難更形容。應念故園桃李，羞怨春工。  </p>  <p align=\"center\">   <span class=\"style2\">安平樂慢</span>   <br />   細想勞生，等閒聚散，冉冉輕似秋煙。蓮心暗苦，月意難圓。神京去路三千。   <br />   當日風流，有妖饒枕上，軟媚樽前。何計訪蓬仙。斷腸中、一葉晴川。   <br />   至而今、追思往事，奈向夢也難到奴邊。自恨不如蘭燈，通宵尚照伊眠。   <br />   恰道無緣。被人勸休莫瞞天。多應是、前生負你，今世使我償填。  </p>  <p align=\"center\">   <span class=\"style2\">佳人醉‧元宵上太守</span>   <br />   月到樓臺第幾。十里金蟲成綴。嫋琅玕、爭罥絳球起。   <br />   試新妝、嬉春粉黛，盈盈暗香，結誰家穠李。   <br />   擁緹騎。簫鼓沸三市。別指春風畫隼，歸度鼇山影裡。   <br />   閑紅翠。揮觴不待、遊人分袂。悄朱簾十二。  </p>  <p align=\"center\">   <span class=\"style2\">惜雙雙令</span>   <br />   風外橘花香暗度。飛絮綰、殘春歸去。醞造黃梅雨。冷煙曉占橫塘路。   <br />   翠屏人在天低處。驚夢斷、行雲無據。此恨憑誰訴。恁情卻倩危弦語。  </p>  <p align=\"center\">   <span class=\"style2\">清平樂</span>   <br />   東風依舊。著意隨堤柳。搓得鵝兒黃欲就。天色清明廝句。   <br />   去年紫陌朱門。今朝雨魄雲魂。斷送一生憔悴，知他幾個黃昏。  </p> "}