{"id":"6-261","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>賈至</b>   </font>  </div>  <p align=\"center\">河南洛陽（今河南洛陽市）人，官中書舍人。</p>  <p align=\"center\">   <b>    <font color=\"#FF6600\">自蜀奉冊命往朔方途中呈韋左相文部房尚書門下崔侍郎</font>   </b>   <br />   胡羯亂中夏，鑾輿忽南巡。衣冠陷戎寇，狼狽隨風塵。   <br />   豳公秉大節，臨難不顧身。激昂白刃前，濺血下沾巾。   <br />   尚書抱忠義，歷險披荊榛。扈從出劍門，登翼岷江濱。   <br />   時望挹侍郎，公才標縉紳。亭亭昆山玉，皎皎無緇磷。   <br />   顧惟乏經濟，扞牧陪從臣。永願雪會稽，仗劍清咸秦。   <br />   太皇時內禪，神器付嗣君。新命集舊邦，至德被遠人。   <br />   捧冊自南服，奉詔趨北軍。覲謁心載馳，違離難重陳。   <br />   策馬出蜀山，畏途上緣雲。飲啄叢箐間，棲息虎豹群。   <br />   崎嶇凌危棧，惴慄驚心神。峭壁上嶔岑，大江下沄沄。   <br />   皇風扇八極，異類懷深仁。元兇誘黠虜，肘腋生妖氛。   <br />   明主信英武，威聲赫四鄰。誓師自朔方，旗幟何繽紛。   <br />   鐵騎照白日，旄頭拂秋旻。將來蕩滄溟，寧止蹴崑崙。   <br />   古來有屯難，否泰長相因。夏康纘禹績，代祖復漢勳。   <br />   於役各勤王，驅馳拱紫宸。豈惟太公望，往昔逢周文。   <br />   誰謂三傑才，功業獨殊倫。感此慰行邁，無為歌苦辛。  </p>  <p align=\"center\">   <b>    <font color=\"#FF6600\">贈裴九侍御昌江草堂彈琴</font>   </b>   <br />   朔風吹疏林，積雪在崖巘。鳴琴草堂響，小澗清且淺。   <br />   沉吟東山意，欲去芳歲晚。悵望黃綺心，白雲若在眼。  </p>  <p align=\"center\">   <b>    <font color=\"#FF6600\">巴陵早秋，寄荊州崔司馬、吏部閻功曹舍人</font>   </b>   <br />   謫居瀟湘渚，再見洞庭秋。極目連江漢，西南浸斗牛。   <br />   滔滔蕩雲夢，澹澹搖巴丘。曠如臨渤澥，窅疑造瀛洲。   <br />   君山麗中波，蒼翠長夜浮。帝子去永久，楚詞尚悲秋。   <br />   我同長沙行，時事加百憂。登高望舊國，胡馬滿東周。   <br />   宛葉遍蓬蒿，樊鄧無良疇。獨攀青楓樹，淚灑滄江流。   <br />   故人西掖寮，同扈岐陽搜。差池盡三黜，蹭蹬各南州。   <br />   相去雖地接，不得從之遊。耿耿雲陽台，迢迢王粲樓。   <br />   跂予暮霞裡，誰謂無輕舟。  </p>  <p align=\"center\">   <b>    <font color=\"#FF6600\">閒居秋懷，寄陽翟陸贊府、封丘高少府</font>   </b>   <br />   今日霖雨霽，颯然高館涼。秋風吹二毛，烈士加慨慷。   <br />   憶昔皇運初，眾賓俱龍驤。解巾佐幕府，脫劍升明堂。   <br />   鬱鬱被慶雲，昭昭翼太陽。鯨魚縱大壑，鸑鷟鳴高岡。   <br />   信矣草創時，泰階速賢良。一言頓遭逢，片善蒙恩光。   <br />   我生屬聖明，感激竊自強。崎嶇郡邑權，連騫翰墨場。   <br />   天朝富英髦，多士如珪璋。盛才溢下位，蹇步徒猖狂。   <br />   閉門對群書，几案在我旁。枕席相遠遊，聊欲浮滄浪。   <br />   八月白露降，玄蟬號枯桑。艤舟臨清川，迢遞愁思長。   <br />   我有同懷友，各在天一方。離披不相見，浩蕩隔兩鄉。   <br />   平生霞外期，宿昔共行藏。豈無蓬萊樹，歲晏空蒼蒼。  </p>  <p align=\"center\">   <b>    <font color=\"#FF6600\">送友人使河源</font>   </b>   <br />   送君魯郊外，下車上高丘。蕭條千里暮，日落黃雲秋。   <br />   舉酒有餘恨，論邊無遠謀。河源望不見，旌旆去悠悠。  </p>  <p align=\"center\">   <b>    <font color=\"#FF6600\">送李侍御</font>   </b>   <br />   我年四十餘，已歎前路短。羈離洞庭上，安得不引滿。   <br />   李侯忘情者，與我同疏懶。孤帆泣瀟湘，望遠心欲斷。  </p>  <p align=\"center\">   <b>    <font color=\"#FF6600\">送耿副使歸長沙</font>   </b>   <br />   畫舸欲南歸，江亭且留宴。日暮湖上雲，蕭蕭若流霰。   <br />   昨夜相知者，明發不可見。惆悵西北風，高帆為誰扇。  </p>  <p align=\"center\">   <b>    <font color=\"#FF6600\">送夏侯子之江夏</font>   </b>   <br />   扣楫洞庭上，清風千里來。留歡一杯酒，欲別復裴回。   <br />   相見楚山下，漁舟憶釣台。羨君還舊里，歸念獨悠哉。  </p>  <p align=\"center\">   <b>    <font color=\"#FF6600\">寓言二首</font>   </b>   <br />   春草紛碧色，佳人曠無期。悠哉千里心，欲採商山芝。   <br />   歎息良會晚，如何桃李時。懷君晴川上，佇立夏雲滋。  </p>  <p align=\"center\">凜凜秋閨夕，綺羅早知寒。玉砧調鳴杵，始搗機中紈。   <br />   憶昨別離日，桐花覆井欄。今來思君時，白露盈階漙。   <br />   聞有關河信，欲寄雙玉盤。玉以委貞心，盤以薦嘉餐。   <br />   嗟君在萬里，使妾衣帶寬。  </p>  <p align=\"center\">   <b>    <font color=\"#FF6600\">燕歌行</font>   </b>   <br />   國之重鎮惟幽都，東威九夷北制胡。五軍精卒三十萬，百戰百勝擒單于。   <br />   前臨滹沱後易水，崇山沃野亙千里。昔時燕山重賢士，黃金築台從隗始。   <br />   倏忽興王定薊丘，漢家又以封王侯。蕭條魏晉為橫流，鮮卑竊據朝五州。   <br />   我唐區夏餘十紀，軍容武備赫萬祀。彤弓黃鉞授元帥，墾耕大漠為內地。   <br />   季秋膠折邊草腓，治兵羽獵因出師。千營萬隊連旌旗，望之如火忽電馳。   <br />   匈奴懾竄窮發北，大荒萬里無塵飛。   <br />   君不見隋家昔為天下宰，窮兵黷武征遼海。   <br />   南風不競多死聲，鼓臥旗折黃雲橫。六軍將士皆死盡，戰馬空鞍歸故營。   <br />   時移道革天下平，白環入貢滄海清。自有農夫已高枕，無勞校尉重橫行。  </p>  <p align=\"center\">   <b>    <font color=\"#FF6600\">巴陵寄李二戶部、張十四禮部（時貶岳州司馬）</font>   </b>   <br />   江南春草初冪冪，愁殺江南獨愁客。秦中楊柳也應新，轉憶秦中相憶人。   <br />   萬里鶯花不相見，登高一望淚沾巾。  </p>  <p align=\"center\">   <b>    <font color=\"#FF6600\">長門怨</font>   </b>   <br />   獨坐思千里，春庭曉景長。鶯喧翡翠幕，柳覆郁金堂。   <br />   舞蝶縈愁緒，繁花對靚妝。深情託瑤瑟，弦斷不成章。  </p>  <p align=\"center\">   <b>    <font color=\"#FF6600\">銅雀台</font>   </b>   <br />   日暮銅台靜，西陵鳥雀歸。撫弦心斷絕，聽管淚霏微。   <br />   靈幾臨朝奠，空床捲夜衣。蒼蒼川上月，應照妾魂飛。  </p>  <p align=\"center\">   <b>    <font color=\"#FF6600\">侍宴曲</font>   </b>   <br />   雲陛褰珠扆，天墀覆綠楊。隔簾妝隱映，向席舞低昂。   <br />   鳴佩長廊靜，開冰廣殿涼。歡餘劍履散，同輦入昭陽。  </p>  <p align=\"center\">   <b>    <font color=\"#FF6600\">對酒麴二首</font>   </b>   <br />   梅發柳依依，黃鸝歷亂飛。當歌憐景色，對酒惜芳菲。   <br />   曲水浮花氣，流風散舞衣。通宵留暮雨，上客莫言歸。  </p>  <p align=\"center\">春來酒味濃，舉酒對春叢。一酌千憂散，三杯萬事空。   <br />   放歌乘美景，醉舞向東風。寄語樽前客，生涯任轉蓬。  </p>  <p align=\"center\">   <b>    <font color=\"#FF6600\">送陸協律赴端州</font>   </b>   <br />   越井人南去，湘川水北流。江邊數杯酒，海內一孤舟。   <br />   嶺嶠同仙客，京華即舊遊。春心將別恨，萬里共悠悠。  </p>  <p align=\"center\">   <b>    <font color=\"#FF6600\">送王員外赴長沙</font>   </b>   <br />   攜手登臨處，巴陵天一隅。春生雲夢澤，水溢洞庭湖。   <br />   共歎虞翻枉，同悲阮籍途。長沙舊卑濕，今古不應殊。  </p>  <p align=\"center\">   <b>    <font color=\"#FF6600\">送夏侯參軍赴廣州</font>   </b>   <br />   聞道衡陽外，由來雁不飛。送君從此去，書信定應稀。   <br />   雲海南溟遠，煙波北渚微。勉哉孫楚吏，彩服正光輝。  </p>  <p align=\"center\">   <b>    <font color=\"#FF6600\">長沙別李六侍御</font>   </b>   <br />   月明湘水白，霜落洞庭干。放逐長沙外，相逢路正難。   <br />   雲歸帝鄉遠，雁報朔方寒。此別盈襟淚，雍門不假彈。  </p>  <p align=\"center\">   <b>    <font color=\"#FF6600\">岳陽樓宴王員外貶長沙（一題作南州有贈）</font>   </b>   <br />   極浦三春草，高樓萬里心。楚山晴靄碧，湘水暮流深。   <br />   忽與朝中舊，同為澤畔吟。停杯試北望，還欲淚沾襟。  </p>  <p align=\"center\">   <b>    <font color=\"#FF6600\">詠馮昭儀當熊</font>   </b>   <br />   白羽插雕弓，霓旌動朔風。平明出金屋，扈輦上林中。   <br />   逐獸長廊靜，呼鷹御苑空。王孫莫諫獵，賤妾解當熊。  </p>  <p align=\"center\">   <b>    <font color=\"#FF6600\">早朝大明宮呈兩省僚友</font>   </b>   <br />   銀燭熏天紫陌長，禁城春色曉蒼蒼。千條弱柳垂青瑣，   <br />   百囀流鶯繞建章。劍佩聲隨玉墀步，衣冠身惹御爐香。   <br />   共沐恩波鳳池上，朝朝染翰侍君王。  </p>  <p align=\"center\">   <b>    <font color=\"#FF6600\">白馬</font>   </b>   <br />   白馬紫連錢，嘶鳴丹闕前。聞珂自蹀躞，不要下金鞭。  </p>  <p align=\"center\">   <b>    <font color=\"#FF6600\">贈薛瑤英</font>   </b>   <br />   舞怯銖衣重，笑疑桃臉開。方知漢成帝，虛築避風台。  </p>  <p align=\"center\">   <b>    <font color=\"#FF6600\">出塞曲</font>   </b>   <br />   萬里平沙一聚塵，南飛羽檄北來人。傳道五原烽火急，單于昨夜寇新秦。  </p>  <p align=\"center\">   <b>    <font color=\"#FF6600\">春思二首</font>   </b>   <br />   草色青青柳色黃，桃花歷亂李花香。東風不為吹愁去，春日偏能惹恨長。  </p>  <p align=\"center\">紅粉當壚弱柳垂，金花臘酒解酴醾。笙歌日暮能留客，醉殺長安輕薄兒。</p>  <p align=\"center\">   <b>    <font color=\"#FF6600\">勤政樓觀樂</font>   </b>   <br />   銀河帝女下三清，紫禁笙歌出九城。為報延州來聽樂，須知天下欲昇平。  </p>  <p align=\"center\">   <b>    <font color=\"#FF6600\">贈陝掾梁宏</font>   </b>   <br />   梁子工文四十年，詩顛名過草書顛。白頭仍作功曹掾，祿薄難供沽酒錢。  </p>  <p align=\"center\">   <b>    <font color=\"#FF6600\">答嚴大夫</font>   </b>   <br />   今夕秦天一雁來，梧桐墜葉搗衣催。思君獨步華亭月，舊館秋陰生綠苔。  </p>  <p align=\"center\">   <b>    <font color=\"#FF6600\">送李侍郎赴常州</font>   </b>   <br />   雪晴雲散北風寒，楚水吳山道路難。今日送君須盡醉，明朝相憶路漫漫。  </p>  <p align=\"center\">   <b>    <font color=\"#FF6600\">初至巴陵與李十二白、裴九同泛洞庭湖三首</font>   </b>   <br />   江上相逢皆舊遊，湘山永望不堪愁。明月秋風洞庭水，孤鴻落葉一扁舟。  </p>  <p align=\"center\">楓岸紛紛落葉多，洞庭秋水晚來波。乘興輕舟無近遠，白雲明月弔湘娥。</p>  <p align=\"center\">江畔楓葉初帶霜，渚邊菊花亦已黃。輕舟落日興不盡，三湘五湖意何長。</p>  <p align=\"center\">   <b>    <font color=\"#FF6600\">西亭春望</font>   </b>   <br />   日長風暖柳青青，北雁歸飛入窅冥。岳陽城上聞吹笛，能使春心滿洞庭。  </p>  <p align=\"center\">   <b>    <font color=\"#FF6600\">君山</font>   </b>   <br />   湘中老人讀黃老，手援紫藟坐碧草。春至不知湖水深，日暮忘卻巴陵道。  </p>  <p align=\"center\">   <b>    <font color=\"#FF6600\">洞庭送李十二赴零陵</font>   </b>   <br />   今日相逢落葉前，洞庭秋水遠連天。共說金華舊遊處，回看北斗欲潸然。  </p>  <p align=\"center\">   <b>    <font color=\"#FF6600\">江南送李卿</font>   </b>   <br />   雙鶴南飛度楚山，楚南相見憶秦關。願值回風吹羽翼，早隨陽雁及春還。  </p>  <p align=\"center\">   <b>    <font color=\"#FF6600\">送王道士還京</font>   </b>   <br />   一片仙雲入帝鄉，數聲秋雁至衡陽。借問清都舊花月，豈知遷客泣瀟湘。  </p>  <p align=\"center\">   <b>    <font color=\"#FF6600\">巴陵夜別王八員外（一作蕭靜詩，題云三湘有懷）</font>   </b>   <br />   柳絮飛時別洛陽，梅花發後到三湘。世情已逐浮雲散，離恨空隨江水長。  </p>  <p align=\"center\">   <b>    <font color=\"#FF6600\">別裴九弟</font>   </b>   <br />   西江萬里向東流，今夜江邊駐客舟。月色更添春色好，蘆風似勝竹風幽。  </p>  <p align=\"center\">   <b>    <font color=\"#FF6600\">送南給事貶崖州</font>   </b>   <br />   疇昔丹墀與鳳池，即今相見兩相悲。朱崖雲夢三千里，欲別俱為慟哭時。  </p>  <p align=\"center\">   <b>    <font color=\"#FF6600\">重別南給事</font>   </b>   <br />   謫宦三年尚未回，故人今日又重來。聞道崖州一千里，今朝須盡數千杯。  </p>  <p align=\"center\">   <b>    <font color=\"#FF6600\">岳陽樓重宴別王八員外貶長沙</font>   </b>   <br />   江路東連千里潮，青雲北望紫微遙。莫道巴陵湖水闊，長沙南畔更蕭條。  </p> "}