{"id":"7-170","content":"   <div align=\"center\">   <span class=\"style1\">汪宗臣</span>  </div>  <p align=\"center\">（1239～1330）字公輔，號紫巖，婺源人。咸淳二年（1266），中亞選，入元不仕。</p>  <p align=\"center\">   <span class=\"style2\">滿江紅‧春雨</span>   <br />   檢點春光，陰雨過、三分之一。從頭數、元宵燈夕，都無晴日。   <br />   不礙郊原肥草綠，但漫丘壑沈雲黑。那東君、忒煞沒網維，春無力。   <br />   燕忙甚，泥渾濕。蜂愁甚，脾無密。更兩旬又是，梨花寒食。   <br />   蔫紅殷桃吾不較，豈堪浸爛東疇麥。望前村、白鷺襯霞紅，探晴色。  </p>  <p align=\"center\">   <span class=\"style2\">蝶戀花‧清明前兩日聞燕</span>   <br />   年去年來來去早。怪底不來，庭院春光老。知過誰家翻別調。家家望斷飛蹤窅。   <br />   千里瀟湘煙渺渺。不記雕梁，舊日恩多少。匝近清明簷外叫。故巢猶在朱簷曉。  </p>  <p align=\"center\">   <span class=\"style2\">酹江月‧題烏江項羽廟</span>   <br />   白蛇宵斷，逐鹿人、交趁罾魚群起。赤幟雄張軍縞素，龍種天生大器。   <br />   堪鄙猴冠，自為狼藉，楚帳多塵壘。膽寒垓下，一鞭東竄休矣。   <br />   亭長空艤扁舟，範增群輩，盡塗脂流髓。望斷秦關無限恨，羞面江東山水。   <br />   購首千金，若為名利，黯黯斜陽裡。石爐灰冷，美人魂落煙翠。  </p>  <p align=\"center\">   <span class=\"style2\">水調歌頭‧冬至</span>   <br />   候應黃鐘動，吹出白葭灰。五雲重壓頭，潛蟄地中雷。   <br />   莫道希聲妙寂，嶰竹雄鳴合鳳，九寸律初裁。欲識天心處，請問學顏回。   <br />   冷中溫，窮時達，信然哉。彩雲山外如畫，送上筆尖來。   <br />   一氣先通關竅，萬物旋生頭角，誰合又誰開。官路春光早，簫落數枝梅。  </p> "}