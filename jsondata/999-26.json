{"id":"999-26","content":"   <p align=\"center\" class=\"style1\">金粟詞話   <span class=\"style2\">清‧彭孫遹</span>  </p>  <p>   <br />   ■詞以自然為宗，但自然不從追琢中來，便率易無味。如所云絢爛之極，乃造平澹耳   <br />   。若使語意澹遠者，稍加刻畫，鏤金錯繡者，漸近天然，則駸駸乎絕唱矣。   <br />   <br />   ■宋人張玉田論詞，極推少游、竹屋、白石、梅谿、夢窗諸家，而稍詘美成。夢窗之   <br />   詞雖琱繢滿眼，然情致纏綿，微為不足。余獨愛其〔除夕立春〕一闋，兼有天人之巧   <br />   。美成詞如十三女子，玉豔珠鮮，政未可以其軟媚而少之也。   <br />   <br />   ■李易安〔被冷香銷新夢覺，不許愁人不起〕，〔守著窗兒，獨自怎生得黑〕，皆用   <br />   淺俗之語，發清新之思，詞意並工，閨情絕調。   <br />   <br />   ■詞人用語助入詞者甚多，入豔詞者絕少。惟秦少游〔悶則和衣擁〕新奇之甚。用則   <br />   字亦僅見此詞。   <br />   <br />   ■柳耆卿〔卻傍金籠教鸚鵡，念粉郎言語〕，《花間》之麗句也。辛稼軒〔驀然回首   <br />   ，那人卻在燈火闌珊處〕，秦、周之佳境也。少游〔怎得香香深處，作箇蜂兒抱〕，   <br />   亦近似柳七語矣。   <br />   <br />   ■山谷〔女邊著子，門裡安心〕，鄙俚不堪入誦。如齊梁樂府〔霧露隱芙蓉，明燈照   <br />   空局〕，何蘊藉乃沿為如此語乎。   <br />   <br />   ■南宋詞人，如白石、梅谿、竹屋、夢窗、竹山諸家之中，當以史邦卿為第一。昔人   <br />   稱其分鑣清真，平睨方回，紛紛三變行輩，不足比數，非虛言也。   <br />   <br />   ■詞家每以秦七、黃九並稱，其實黃不及秦甚遠。猶高之視史，劉之視辛，雖齊名一   <br />   時，而優劣自不可掩。   <br />   <br />   ■范希文〈蘇幕遮〉一調，前段多入麗語，後段純寫柔情，遂成絕唱。〔將軍白髮征   <br />   夫淚〕，亦復蒼涼悲壯，慷慨生哀。永叔欲以〔玉階遙獻南山壽〕敵之，終覺讓一頭   <br />   地。窮塞主故是雅言，非實錄也。   <br />   <br />   ■詞以豔麗為本色，要是體製使然。如韓魏公、寇萊公、趙忠簡，非不冰心鐵骨，勳   <br />   德才望，照映千古。而所作小詞，有〔人遠波空翠〕，〔柔情不斷如春水〕，〔夢回   <br />   鴛帳餘香嫩〕等語，皆極有情致，盡態窮妍。乃知廣平梅花，政自無礙。豎儒輒以為   <br />   怪事耳。司馬溫公亦有〔寶髻鬆〕一闋，姜明叔力辨其非，此豈足以誣溫公，真贗要   <br />   可不論也。   <br />   <br />   ■林處士梅妻鶴子，可稱千古高風矣。乃其惜別詞，如〔吳山青，越山青〕一闋，何   <br />   等風致？閒情一賦，詎必玉瑕珠纇耶！   <br />   <br />   ■牛嶠〔須作一生拼，盡君今日歡〕，是盡頭語。作豔語者，無以復加。柳七亦自有   <br />   唐人妙境，今人但從淺俚處求之，遂使《金荃》、《蘭畹》之音，流入〈掛枝〉、〈   <br />   黃鶯〉之調，此學柳之過也。   <br />   <br />   ■稼軒之詞，胸有萬卷，筆無點塵，激昂措宕，不可一世。今人未有稼軒一字，輒紛   <br />   紛有異同之論，宋玉罪人，可勝三歎。   <br />   <br />   ■作詞必先選料，大約用古人之事，則取其新穎，而去其陳因。用古人之語，則取其   <br />   清雋，而去其平實。用古人之字，則取其鮮麗，而去其淺俗。不可不知也。   <br />   <br />   ■詞雖小道，然非多讀書則不能工。觀方虛谷之譏戴石屏，楊用修之論曹元寵，古人   <br />   且然，何況今日。   <br />   <br />   ■近人詩餘，雲間獨盛。然能作景語，不能作情語。嘗從素箑，見宋丞〈長相思〉十   <br />   六闋，仿沈約六憶詩體，刻畫無餘，令人色飛魂斷，言情之作，斯為優矣。董蒼水、   <br />   錢寶汾，善為婉麗之詞，亦往往風美動人。   <span class=\"style3\">宋丞新著及董錢二家，俱集中所未及載。</span>   <br />   <br />   ■長調之難於小調者，難於語氣貫串，不冗不複，徘徊宛轉，自然成文。今人作詞，   <br />   中小調獨多，長調寥寥不概見，當由興寄所成，非專詣耳。唯龔中丞芊綿溫麗，無美   <br />   不臻，直奪宋人之席。熊侍郎之清綺，吳祭酒之高曠，曹學士之恬雅，皆卓然名家，   <br />   照耀一代，長調之妙，斯歎觀止矣。   <span class=\"style3\">此偶記酒間之語，餘容細為揚榷耳。</span>   <br />   <br />   ■詠物詞，極不易工，要須字字刻畫，字字天然，方為上乘。即間一使事，亦必脫化   <br />   無跡乃妙。近在廣陵，見程村、阮亭諸作，便為歎絕，始幾幾乎與白石、梅谿頡頏今   <br />   古矣。   <br />  </p> "}