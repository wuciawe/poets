{"id":"6-211","content":"   <div align=\"center\">   <b>    <font face=\"標楷體\" size=\"+3\" color=\"#FF6600\">陸暢</font>   </b>  </div>  <p align=\"center\">字達夫，吳郡人。元和元年登進士第，為皇太子僚屬。後官鳳翔少尹。雲陽   <br />   公出降都尉劉氏，朝士舉為儐相。內人以陸吳音。才思敏捷，凡所調戲，應   <br />   對如流。復以詩嘲之，陸亦酬和。六宮大喜。凡十餘篇。嬪娥皆諷誦之。  </p>  <p align=\"center\">   <b>    <font color=\"#FF6600\">雲安公主下降奉詔作催妝詩</font>   </b>   <br />   雲安公主貴，出嫁五侯家。天母親調粉，日兄憐賜花。   <br />   催鋪百子帳，待障七香車。借問妝成未，東方欲曉霞。  </p>  <p align=\"center\">   <b>    <font color=\"#FF6600\">山出雲</font>   </b>   <br />   靈山蓄雲彩，紛郁出清晨。望樹繁花白，看峰小雪新。   <br />   映松張蓋影，依澗布魚鱗。高似從龍處，低如觸石頻。   <br />   濃光藏半岫，淺色類飄塵。玉葉開天際，遙憐占早春。  </p>  <p align=\"center\">   <b>    <font color=\"#FF6600\">驚雪</font>   </b>   <br />   怪得北風急，前庭如月輝。天人寧許巧，剪水作花飛。  </p>  <p align=\"center\">   <b>    <font color=\"#FF6600\">聞早蟬</font>   </b>   <br />   落日早蟬急，客心聞更愁。一聲來枕上，夢裡故園秋。  </p>  <p align=\"center\">   <b>    <font color=\"#FF6600\">別劉端公</font>   </b>   <br />   連騎出都門，秋蟬噪高柳。落日辭故人，自醉不關酒。  </p>  <p align=\"center\">   <b>    <font color=\"#FF6600\">新晴愛月（一作山齋玩月）</font>   </b>   <br />   野性平生惟愛月，新晴半夜睹蟬娟。起來自擘紗窗破，恰漏清光落枕前。  </p>  <p align=\"center\">   <b>    <font color=\"#FF6600\">雲安公主出降雜詠催妝二首</font>   </b>   <br />   天上瓊花不避秋，今宵織女嫁牽牛。萬人惟待乘鸞出，乞巧齊登明月樓。  </p>  <p align=\"center\">少妝銀粉飾金鈿，端正天花貴自然。聞道禁中時節異，九秋香滿鏡台前。</p>  <p align=\"center\">   <b>    <font color=\"#FF6600\">坐障</font>   </b>   <br />   白玉為竿丁字成，黃金繡帶短長輕。強遮天上花顏色，不隔雲中語笑聲。  </p>  <p align=\"center\">   <b>    <font color=\"#FF6600\">簾</font>   </b>   <br />   勞將素手捲蝦鬚，瓊室流光更綴珠。玉漏報來過半夜，可憐潘嶽立踟躕。  </p>  <p align=\"center\">   <b>    <font color=\"#FF6600\">階</font>   </b>   <br />   甃玉編金次第平，花紋隱起踏無聲。幾重便上華堂裡，得見天人吹鳳笙。  </p>  <p align=\"center\">   <b>    <font color=\"#FF6600\">扇</font>   </b>   <br />   寶扇持來入禁宮，本教花下動香風。姮娥須逐彩雲降，不可通宵在月中。  </p>  <p align=\"center\">   <b>    <font color=\"#FF6600\">解內人嘲（一作酬宮人）</font>   </b>   <br />   粉面仙郎選聖朝，偶逢秦女學吹簫。須教翡翠聞王母，不奈烏鳶噪鵲橋。  </p>  <p align=\"center\">   <b>    <font color=\"#FF6600\">成都贈別席夔</font>   </b>   <br />   不值分流二江水，定應猶得且同行。三千里外情人別，更被子規啼數聲。  </p>  <p align=\"center\">   <b>    <font color=\"#FF6600\">遊城東王駙馬亭</font>   </b>   <br />   城外無塵水間松，秋天木落見山容。共尋蕭史江亭去，一望終南紫閣峰。  </p>  <p align=\"center\">   <b>    <font color=\"#FF6600\">望毛女峰</font>   </b>   <br />   我種東峰千葉蓮，此峰毛女始求仙。今朝暗算當時事，已是人間七萬年。  </p>  <p align=\"center\">   <b>    <font color=\"#FF6600\">送李山人歸山</font>   </b>   <br />   來從千山萬山裡，歸向千山萬山去。山中白雲千萬重，卻望人間不知處。  </p>  <p align=\"center\">   <b>    <font color=\"#FF6600\">長安新晴</font>   </b>   <br />   九重深淺人不知，金殿玉樓倚朝日。一夜城中新雨晴，御溝流得宮花出。  </p>  <p align=\"center\">   <b>    <font color=\"#FF6600\">出藍田關寄董使君</font>   </b>   <br />   萬里煙蘿錦帳間，雲迎水送度藍關。七盤九折難行處，儘是龔黃界外山。  </p>  <p align=\"center\">   <b>    <font color=\"#FF6600\">題悟公禪堂</font>   </b>   <br />   臨壇付法十三春，家本長城若下人。芸閣少年應不識，南山鈔主是前身。  </p>  <p align=\"center\">   <b>    <font color=\"#FF6600\">宿陝府北樓奉酬崔大夫二首</font>   </b>   <br />   樓壓黃河山滿坐，風清水涼誰忍臥。人定軍州禁漏傳，不妨秋月城頭過。  </p>  <p align=\"center\">一別朱門三四春，再來應笑尚風塵。昨宵唯有樓前月，識是謝公詩酒人。</p>  <p align=\"center\">   <b>    <font color=\"#FF6600\">陝州逢竇鞏同宿，寄江陵韋協律</font>   </b>   <br />   共出丘門歲九霜，相逢淒愴對離觴。荊南為報韋從事，一宿同眠御史床。  </p>  <p align=\"center\">   <b>    <font color=\"#FF6600\">夜到泗州酬崔使君</font>   </b>   <br />   徐城洪盡到淮頭，月裡山河見泗州。聞道泗濱清廟磬，雅聲今在謝家樓。  </p>  <p align=\"center\">   <b>    <font color=\"#FF6600\">送崔員外使回入京金鉤驛逢因贈</font>   </b>   <br />   六星宮裡一星歸，行到金鉤近紫微。侍史別來經歲月，今宵應夢護香衣。  </p>  <p align=\"center\">   <b>    <font color=\"#FF6600\">成都送別費冠卿</font>   </b>   <br />   紅椒花落桂花開，萬里同遊俱未回。莫厭客中頻送客，思鄉獨上望鄉台。  </p>  <p align=\"center\">   <b>    <font color=\"#FF6600\">題商山廟</font>   </b>   <br />   商洛秦時四老翁，人傳羽化此山空。若無仙眼何由見，總在廟前花洞中。  </p>  <p align=\"center\">   <b>    <font color=\"#FF6600\">題獨孤少府園林</font>   </b>   <br />   四面青山是四鄰，煙霞成伴草成茵。年年洞口桃花發，不記曾經迷幾人。  </p>  <p align=\"center\">   <b>    <font color=\"#FF6600\">送獨孤秀才下第歸太白山</font>   </b>   <br />   逸翮暫時成落羽，將歸太白賞靈蹤。須尋最近碧霄處，擬倩和雲買一峰。  </p>  <p align=\"center\">   <b>    <font color=\"#FF6600\">下第後病中</font>   </b>   <br />   獻玉頻年命未通，窮秋成病悟真空。笑看朝市趨名者，不病那知在病中。  </p>  <p align=\"center\">   <b>    <font color=\"#FF6600\">送深上人歸江南</font>   </b>   <br />   留得蓮花偈付誰，獨攜金策欲歸時。江南無限蕭家寺，曾與白雲何處期。  </p>  <p align=\"center\">   <b>    <font color=\"#FF6600\">題自然觀</font>   </b>   <br />   劍閣門西第一峰，道陵成道有高蹤。行人若上升仙處，須撥白雲三四重。  </p>  <p align=\"center\">   <b>    <font color=\"#FF6600\">疾愈步庭花</font>   </b>   <br />   桃紅李白覺春歸，強步閒庭力尚微。從困不扶靈壽杖，恐驚花裡早鶯飛。  </p>  <p align=\"center\">   <b>    <font color=\"#FF6600\">籌筆店江亭</font>   </b>   <br />   九折巖邊下馬行，江亭暫歇聽江聲。白雲綠樹不關我，枉與樵人樂一生。  </p>  <p align=\"center\">   <b>    <font color=\"#FF6600\">贈賀若少府</font>   </b>   <br />   十日廣陵城裡住，聽君花下撫金徽。新聲指上懷中紙，莫怪潛偷數曲歸。  </p>  <p align=\"center\">   <b>    <font color=\"#FF6600\">太子劉舍人邀看花</font>   </b>   <br />   年少風流七品官，朱衣白馬冶遊盤。負心不報春光主，幾處偷看紅牡丹。  </p>  <p align=\"center\">   <b>    <font color=\"#FF6600\">薔薇花</font>   </b>   <br />   錦窠花朵燈叢醉，翠葉眉稠裛露垂。莫引美人來架下，恐驚紅片落燕支。  </p> "}