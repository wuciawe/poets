{"id":"6-99","content":"   <center>   <b>    <font face=\"標楷體\" size=\"+3\" color=\"#FF6600\">李九齡</font>   </b>   <p>洛陽人，唐末進士。入宋，登乾德二年進士第三人。</p>   <p>    <b>     <font color=\"#FF6600\">上清辭五首</font>    </b>    <br />    入海浮生汗漫秋，紫皇高宴五雲樓。霓裳曲罷天風起，吹散仙香滿十洲。   </p>   <p>樓鎖彤霞地絕塵，碧桃花發九天春。東皇近日慵遊宴，閒煞瑤池五色麟。</p>   <p>上清仙路有丹梯，影響行人到即迷。不會無端個漁父，阿誰教入武陵溪。</p>   <p>本來方朔是真仙，偶別丹台未得還。何事玉皇消息晚，忍教憔悴向人間。</p>   <p>新拜天官上玉都，紫皇親授五靈符。群仙個個來相問，人世風光似此無。</p>   <p>    <b>     <font color=\"#FF6600\">讀三國誌</font>    </b>    <br />    有國由來在得賢，莫言興廢是循環。武侯星落周瑜死，平蜀降吳似等閒。   </p>   <p>    <b>     <font color=\"#FF6600\">山捨南溪小桃花</font>    </b>    <br />    一樹繁英奪眼紅，開時先合占東風。可憐地僻無人賞，拋擲深山亂木中。   </p>   <p>    <b>     <font color=\"#FF6600\">春行遇雨</font>    </b>    <br />    夾路輕風撼柳條，雨侵春態動無憀。采香陌上誰家女，濕損釵頭翡翠翹。   </p>   <p>    <b>     <font color=\"#FF6600\">登樓寄遠</font>    </b>    <br />    滿城春色花如雪，極目煙光月似鉤。總是動人鄉思處，更堪容易上高樓。   </p>   <p>    <b>     <font color=\"#FF6600\">望思台</font>    </b>    <br />    漢武年高慢帝圖，任人曾不問賢愚。直饒四老依前出，消得江充寵佞無。   </p>   <p>    <b>     <font color=\"#FF6600\">山捨偶題</font>    </b>    <br />    門掩松蘿一徑深，偶攜藜杖出前林。誰知盡日看山坐，萬古興亡總在心。   </p>   <p>    <b>     <font color=\"#FF6600\">荊溪夜泊</font>    </b>    <br />    點點漁燈照浪清，水煙疏碧月朧明。小灘驚起鴛鴦處，一雙採蓮船過聲。   </p>   <p>    <b>     <font color=\"#FF6600\">旅舍臥病</font>    </b>    <br />    家隔西秦無遠信，身隨東洛度流年。病來旅館誰相問，牢落閒庭一樹蟬。   </p>   <p>    <b>     <font color=\"#FF6600\">登昭福寺樓</font>    </b>    <br />    旅懷秋興正無涯，獨倚危樓四望賒。谷變陵遷何處問，滿川空有舊煙霞。   </p>   <p>    <b>     <font color=\"#FF6600\">代邊將</font>    </b>    <br />    雪凍陰河半夜風，戰回狂虜血漂紅。據鞍遙指長安路，須刻麟台第一功。   </p>   <p>    <b>     <font color=\"#FF6600\">夜與張舒話別</font>    </b>    <br />    愁聽南樓角又吹，曉雞啼後更分離。如何銷得淒涼思，更勸燈前酒一卮。   </p>   <p>    <b>     <font color=\"#FF6600\">寒梅詞</font>    </b>    <br />    霜梅先拆嶺頭枝，萬卉千花凍不知。留得和羹滋味在，任他風雪苦相欺。   </p>   <p>    <b>     <font color=\"#FF6600\">題靈泉寺</font>    </b>    <br />    入谷先生一陣香，異花奇木簇禪堂。可憐門外高低路，萬轂千蹄日日忙。   </p>   <p>    <b>     <font color=\"#FF6600\">宿張正字別業</font>    </b>    <br />    茅屋蕭寥煙暗後，松窗寂歷月明初。此時誰念孤吟客，唯有黃公一帙書。   </p>   <p>    <b>     <font color=\"#FF6600\">鶴</font>    </b>    <br />    天上瑤池覆五雲，玉麟金鳳好為群。不須更飲人間水，直是清流也汗君。   </p>   <p>    <b>     <font color=\"#FF6600\">過相思谷</font>    </b>    <br />    悠悠信馬春山曲，芳草和煙鋪嫩綠。正被離愁著莫人，那堪更過相思谷。   </p>   <p>    <b>     <font color=\"#FF6600\">寫莊子</font>    </b>    <br />    聖澤安排當散地，賢侯優貸借新居。閒中亦有閒生計，寫得南華一部書。   </p>   <p>    <b>     <font color=\"#FF6600\">山中寄友人</font>    </b>    <br />    亂雲堆裡結茅廬，已共紅塵跡漸疏。莫問野人生計事，窗前流水枕前書。   </p>  </center> "}