{"id":"7-589","content":"   <div align=\"center\">   <span class=\"style1\">黃鑄</span>  </div>  <p align=\"center\">字亦顏（《絕妙好詞箋》作晞顏），號乙山，邵武（今屬福建）人。登進士。   <br />   宋理宗朝知柳州。有《玉籤詩》一卷，已佚。  </p>  <p align=\"center\">   <span class=\"style2\">小重山</span>   <br />   涼入秋簷雨意長，竹深啼絡緯，響虛堂。一枝燈影耿昏黃，疏簾外，風度木樨香。   <br />   心事易成傷，燕支坡下路，語如簧。定仙螺子玉釵梁，鴛屏夢，應到舊韋郎。  </p>  <p align=\"center\">   <span class=\"style2\">秋蕊香令</span>   <br />   花外數聲風定，煙際一痕月淨。水晶屏小欹醉枕，院靜鳴蛩相應。   <br />   香銷斜掩青銅鏡，背燈影。寒砧夜半和雁陣，秋在劉郎綠鬢。  </p> "}