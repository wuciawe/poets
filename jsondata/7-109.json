{"id":"7-109","content":"   <div align=\"center\">   <span class=\"style1\">石麟</span>  </div>  <p align=\"center\">   <span class=\"style2\">賀新涼‧壽處州劉守</span>   <br />   一騎飛來速。報平山、將頒鳳檢，寵分符竹。   <br />   自是平淮勳名在，姓字屏風紀錄。   <br />   正欲革、潢池風俗。古括久思賢太守，待東山、一起蒼生福。唐李段，追芳躅。   <br />   橫舟竹下憑青鹿。慶生朝、稱觴藹藹，履珠簪玉。   <br />   爭奈回溪民望切，計日帶牛佩犢。   <br />   便合早、秣騶脂轂。聖眷處公猶未愜，俟朱幡、才下鋒車趣。符已兆，台星六。  </p>  <p align=\"center\">   <span class=\"style2\">金縷詞‧壽南樓</span>   <br />   欲上南樓壽。記當年、祥占玉燕，一陽生候。   <br />   今數書云猶七日，宮線未添刺繡。   <br />   便草就、壽詞盈袖。合捧金荷稱鶴算，想華堂、勝醉眉春酒。慚斐句，為觴侑。   <br />   功名八稚年方少。自歸來、陶廬蔣徑，菊松為友。   <br />   軒築易安栽花藥，不墜家聲五柳。   <br />   況滿砌、芝蘭爭秀。歲歲斑斕衣戲處，老人星、一點輝南斗。顧對此，共長久。  </p>  <p align=\"center\">   <span class=\"style2\">水調歌頭‧壽</span>   <br />   九葉仙茅秀，旬浹一陽生。中山瑞氣和暖，融作玉壺春。   <br />   昨夜洪臨跨鶴，翌早綠華驂鳳，今日岳生申。須信神仙侶，引從降蓬瀛。   <br />   文中虎，壽中鶴，酒中鯨。一門盛事相繼；橋梓奮鵬程。   <br />   應羨華堂燕處，許大規摹涵養，大器晚方成。醒後宮花句，佇看賦瓊林。  </p>  <p align=\"center\">   <span class=\"style2\">水調歌頭‧壽致政叔，時又得孫</span>   <br />   日暖唐宮繡，雲絢魯台觀。九葉仙茅方茂，瑞氣靄中山。   <br />   逸老堂前戲彩，新抱玄孫彌月，紅字寫眉間。八十慶公壽，添撇更成千。   <br />   壽中星，人中傑，酒中仙。功名富貴，事業分付子孫賢。   <br />   贏得濠梁真樂，剩有陶園佳趣，村屨日安閒。第恐非熊兆，好事逼新年。  </p>  <p align=\"center\">   <span class=\"style2\">鷓鴣天‧壽逸老堂主人，年八十二</span>   <br />   欲壽中山不老仙。壽詞更擬辦千篇。九蓂日秀堯階地，五色雲祥魯觀天。   <br />   吟逸老，醉逃禪。香傳丹桂子孫賢。莫言大器韜藏久，猶是梁魁擢第年。  </p> "}