{"id":"6-358","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>顧況</b>      </font>     </strong>    </font>    <br />    <br />    蘇州人。至德間舉進士。長於歌詩，工書畫。德宗時徵為著作郎    <br />    。性詼諧，好狎侮人。坐事貶饒州司戶，結廬茅山，自號華陽真    <br />    逸，隱居以終。    <br />    <br />    <font color=\"#FF6600\">     <b>棄婦詞</b>    </font>    <br />    古人雖棄婦，棄婦有歸處。今日妾辭君，辭君欲何去。    <br />    本家零落盡，慟哭來時路。憶昔未嫁君，聞君甚周旋。    <br />    及與同結髮，值君適幽燕。孤魂托飛鳥，兩眼如流泉。    <br />    流泉咽不燥，萬里關山道。及至見君歸，君歸妾已老。    <br />    物情棄衰歇，新寵方妍好。拭淚出故房，傷心劇秋草。    <br />    妾以憔悴捐，羞將舊物還。餘生欲有寄，誰肯相留連。    <br />    空床對虛牖，不覺塵埃厚。寒水芙蓉花，秋風墮楊柳。    <br />    記得初嫁君，小姑始扶床。今日君棄妾，小姑如妾長。    <br />    回頭語小姑，莫嫁如兄夫。   </p>   <p>    <font color=\"#FF6600\">     <b>遊子吟</b>    </font>    <br />    故櫪思疲馬，故窠思迷禽。浮雲蔽我鄉，躑躅遊子吟。    <br />    遊子悲久滯，浮雲郁東岑。客堂無絲桐，落葉如秋霖。    <br />    艱哉遠遊子，所以悲滯淫。一為浮雲詞，憤塞誰能禁。    <br />    馳歸百年內，唯願展所欽。胡為不歸歟，坐使年病侵。    <br />    未老霜繞鬢，非狂火燒心。太行何難哉，北斗不可斟。    <br />    夜靜星河出，耿耿辰與參。佳人敻青天，尺素重於金。    <br />    泬寥群動異，眇默諸境森。苔衣上閒階，蟋蟀催寒砧。    <br />    立身計幾誤，道險無容針。三年不還家，萬里遺錦衾。    <br />    夢魂無重阻，離憂罔古今。胡為不歸歟，辜負匣中琴。    <br />    腰下是何物，牽纏曠登尋。朝與名山期，夕宿楚水陰。    <br />    楚水殊演漾，名山窅嶇嶔。客從洞庭來，婉孌瀟湘深。    <br />    橘柚在南國，鴻雁遺秋音。下有碧草洲，上有青橘林。    <br />    引燭窺洞穴，凌波睥天琛。蒲荷影參差，鳧鶴雛淋涔。    <br />    浩歌惜芳杜，散髮輕華簪。胡為不歸歟，淚下沾衣襟。    <br />    鳶飛戾霄漢，螻蟻制鱣鱘.赫赫大聖朝，日月光照臨。    <br />    聖主雖啟迪，奇人分湮沈。層城登雲韶，王府鏘球琳。    <br />    鹿鳴志豐草，況復虞人箴。   </p>   <p>    <b>     <font color=\"#FF6600\">擬古三首（第一首一作長安古意）</font>    </b>    <br />    龍劍昔藏影，送雄留其雌。人生阻歡會，神物亦別離。    <br />    碧樹感秋落，佳人無還期。夜琴為君咽，浮雲為君滋。    <br />    愛而傷不見，星漢徒參差。   </p>   <p>幽居盼天造，胡息運行機。春葩妍既榮，秋葉瘁以飛。    <br />    滔滔川之逝，日沒月光輝。所貴法乾健，於道悟入微。    <br />    任彼聲勢徒，得志方夸毗。   </p>   <p>浮生果何慕，老去羨介推。陶令何足錄，彭澤歸已遲。    <br />    空負漉酒巾，乞食形諸詩。吾惟抱貞素，悠悠白雲期。   </p>   <p>    <b>     <font color=\"#FF6600\">傷子</font>    </b>    <br />    老夫哭愛子，日暮千行血。聲逐斷猿悲，跡隨飛鳥滅。    <br />    老夫已七十，不作多時別。   </p>   <p>    <b>     <font color=\"#FF6600\">春遊曲二首</font>    </b>    <br />    遊童蘇合帶，倡女蒲葵扇。初日映城時，相思忽相見。    <br />    褰裳踏露草，理鬢回花面。薄暮不同歸，留情此芳甸。   </p>   <p>柘彈連錢馬，銀鉤妥墮鬟。採桑春陌上，踏草夕陽間。    <br />    意合詞先露，心誠貌卻閒。明朝若相憶，雲雨出巫山。   </p>   <p>    <b>     <font color=\"#FF6600\">從軍行二首</font>    </b>    <br />    弭節結徒侶，速征赴龍城。單于近突圍，烽燧屢夜驚。    <br />    長弓挽滿月，劍華霜雪明。遠道百草殞，峭覺寒風生。    <br />    風寒欲砭肌，爭奈裘襖輕。回首家不見，候雁空中鳴。    <br />    笳奏遝以哀，肅肅趣嚴程。寄語塞外胡，擁騎休橫行。   </p>   <p>少年膽氣粗，好勇萬人敵。仗劍出門去，三邊正艱厄。    <br />    怒目時一呼，萬騎皆辟易。殺人蓬麻輕，走馬汗血滴。    <br />    丑虜何足清，天山坐寧謐。不有封侯相，徒負幽并客。   </p>   <p>    <font color=\"#FF6600\">     <b>塞上曲</b>    </font>    <br />    黠虜初南下，塵飛塞北境。漢將懷不平，讎擾當遠屏。    <br />    金革臥不暖，起舞霜月冷。點軍三十千，部伍嚴以整。    <br />    酣戰祈成功，於焉罷邊釁。   </p>   <p>    <b>     <font color=\"#FF6600\">弋陽溪中望仙人城</font>    </b>    <br />    何草乏靈姿，無山不孤絕。我行雖雲蹇，偶勝聊換節。    <br />    上界浮中流，光響洞明滅。晚禽曝霜羽，寒魚依石髮。    <br />    自有無還心，隔波望松雪。   </p>   <p>    <b>     <font color=\"#FF6600\">嚴公釣台作</font>    </b>    <br />    靈芝產遐方，威鳳家重霄。嚴生何耿潔，托志肩夷巢。    <br />    漢後雖則貴，子陵不知高。糠秕當世道，長揖夔龍朝。    <br />    掃門彼何人，升降不同朝。捨舟遂長往，山谷多清飆。   </p>   <p>    <b>     <font color=\"#FF6600\">蕭寺偃松</font>    </b>    <br />    淒淒百卉病，亭亭雙松迥。直上古寺深，橫拂秋殿冷。    <br />    輕響入龜目，片陰棲鶴頂。山中多好樹，可憐無比並。   </p>   <p>    <font color=\"#FF6600\">     <b>獨遊青龍寺</b>    </font>    <br />    春風入香剎，暇日獨遊衍。曠然蓮花台，作禮月光面。    <br />    乘茲第八識，出彼超二見。擺落區中緣，無邊廣弘願。    <br />    長廊朝雨畢，古木時禽囀。積翠曖遙原，雜英紛似霰。    <br />    鳳城騰日窟，龍首橫天堰。蟻步避危階，蠅飛響深殿。    <br />    大通智勝佛，幾劫道場現。   </p>   <p>    <b>     <font color=\"#FF6600\">初秋蓮塘歸</font>    </b>    <br />    秋光淨無跡，蓮消錦雲紅。只有溪上山，還識揚舲翁。    <br />    如何白蘋花，幽渚笑涼風。   </p>   <p>    <b>     <font color=\"#FF6600\">從江西至彭蠡入浙西淮南界道中寄齊相公</font>    </b>    <br />    大賢舊丞相，作鎮江山雄。自鎮江山來，何人得如公。    <br />    處士待徐孺，仙人期葛洪。一身控上游，八郡趨下風。    <br />    比屋除畏溺，林塘曳煙虹。生人罷虔劉，井稅均且充。    <br />    大府肅無事，歡然接悲翁。心清百丈泉，目送孤飛鴻。    <br />    數年鄱陽掾，抱責棲微躬。首陽及汨羅，無乃褊其衷。    <br />    楊朱並阮籍，未免哀途窮。四賢雖得仁，此怨何匆匆。    <br />    老氏齊寵辱，於陵一窮通。本師留度門，平等冤親同。    <br />    能依二諦法，了達三輪空。真境靡方所，出離內外中。    <br />    無邊盡未來，定惠雙修功。蹇步慚寸進，飾裝隨轉蓬。    <br />    朝行楚水陰，夕宿吳洲東。吳洲復白雲，楚水飄丹楓。    <br />    晚霞燒回潮，千里光曈曈。蓂開海上影，桂吐淮南叢。    <br />    何當翼明庭，草木生春融。   </p>   <p>    <b>     <font color=\"#FF6600\">寄上兵部韓侍郎奉呈李戶部、盧刑部、杜三侍郎</font>    </b>    <br />    道路五千里，門欄三十年。當時攜手人，今日無半全。    <br />    詠題官舍內，賦韻僧房前。公登略彴橋，況榜龍舼船。    <br />    遠寺吐朱閣，春潮浮綠煙。鵷鴻翔鄧林，沙鴇飛吳田。    <br />    諸子紛出祖，中宵久留連。坐客三千人，皆稱主人賢。    <br />    國士分如此，家臣亦依然。身在薜蘿中，頭刺文案邊。    <br />    故吏已重疊，門生從聯翩。得罪為何名，無階問皇天。    <br />    出門多岐路，命駕無由緣。伏承諸侍郎，顧念猶迍邅。    <br />    聖代逢三宥，營魂空九遷。   </p>   <p>    <b>     <font color=\"#FF6600\">長安竇明府後亭</font>    </b>    <br />    君為長安令，我美長安政。五日一朝天，南山對明鏡。    <br />    鳥飛青苔院，水木相輝映。客至南雲鄉，絲桐展歌詠。    <br />    吏人何蕭蕭，終歲無喧競。欲識明府賢，邑中多百姓。   </p>   <p>    <b>     <font color=\"#FF6600\">謝王郎中見贈琴鶴</font>    </b>    <br />    此琴等焦尾，此鶴方胎生。赴節何徘徊，理感物自並。    <br />    獨立江海上，一彈天地清。朱弦動瑤華，白羽飄玉京。    <br />    因想羨門輩，眇然四體輕。子喬翔鄧林，王母遊層城。    <br />    忽如啟靈署，鸞鳳相和鳴。何由玉女床，去食琅玕英。   </p>   <p>    <b>     <font color=\"#FF6600\">和翰林吳舍人兄弟西齋</font>    </b>    <br />    君家誠易知，易知復難同。新裁尺一詔，早入明光宮。    <br />    西齋何其高，上與星漢通。永懷洞庭石，春色相玲瓏。    <br />    久懷巴峽泉，夜落君絲桐。信是怡神所，迢迢蔑華嵩。    <br />    鳥飛晴雲滅，疊嶂盤虛空。君家誠易知，易知意難窮。   </p>   <p>    <font color=\"#FF6600\">     <b>望初月簡於吏部</b>    </font>    <br />    泬寥中秋夜，坐見如鉤月。始從西南升，又欲西南沒。    <br />    全移河上影，暫透林間缺。縱待三五時，終為千里別。   </p>   <p>    <b>     <font color=\"#FF6600\">上湖至破山贈文周蕭元植</font>    </b>    <br />    一別二十年，依依過故轍。湖上非往態，夢想頻虛結。    <br />    二子伴我行，我行感徂節。後人應不識，前事寒泉咽。    <br />    一別二十年，人堪幾回別。   </p>   <p>    <font color=\"#FF6600\">     <b>酬信州劉侍郎兄</b>    </font>    <br />    劉兄本知命，屈伸不介懷。南州管靈山，可惜曠土棲。    <br />    樵隱同一徑，竹樹薄西齋。鳥陵嶂合杳，月配波徘徊。    <br />    薄宦修禮數，長景謝譚諧。願為南州民，輸稅事鉏犁。    <br />    胡為走不止，風雨驚邅回。   </p>   <p>    <font color=\"#FF6600\">     <b>奉酬劉侍郎</b>    </font>    <br />    幾回新秋影，璧滿蟾又缺。鏡破似傾台，輪斜同覆轍。    <br />    雖分上林桂，還照滄洲雪。暫伴憔悴人，歸華耿不滅。   </p>   <p>    <font color=\"#FF6600\">     <b>酬本部韋左司</b>    </font>    <br />    好鳥依佳樹，飛雨灑高城。況與二三子，列坐分兩楹。    <br />    文雅一何盛，林塘含餘清。府君未歸朝，遊子不待晴。    <br />    白雲帝城遠，滄江楓葉鳴。卻略欲一言，零淚和酒傾。    <br />    寸心久摧折，別離重骨驚。安得凌風翰，肅肅賓天京。   </p>   <p>    <b>     <font color=\"#FF6600\">酬房杭州</font>    </b>    <br />    郡樓何其曠，亭亭廣而深。故人牧餘杭，留我披胸衿。    <br />    滿篋閱新作，璧玉誕清音。流水入洞天，窅豁欲凌臨。    <br />    辟險延北阜，薙道陟南岑。朝從山寺還，醒醉動笑吟。    <br />    荷花十餘里，月色攢湖林。父老惜使君，卻欲速華簪。   </p>   <p>    <b>     <font color=\"#FF6600\">酬漳州張九使君</font>    </b>    <br />    故人窮越徼，狂生起悲愁。山海萬里別，草木十年秋。    <br />    鞭馬廣陵橋，出祖張漳州。促膝墮簪珥，辟幌戛琳球。    <br />    短題自茲簡，華篇詎能酬。無階承明庭，高步相追遊。    <br />    南方榮桂枝，凌冬捨溫裘。猿吟郡齋中，龍靜檀欒流。    <br />    薜鹿莫徭洞，網魚盧亭洲。心安處處安，處處思遐陬。   </p>   <p>    <b>     <font color=\"#FF6600\">在滁苦雨歸桃花崦傷親友略盡</font>    </b>    <br />    廢棄忝殘生，後來亦先夭。詩人感風雨，長夜何時曉。    <br />    去國宦情無，近鄉歸夢少。庇身絕中授，甘靜忘外擾。    <br />    麗景變重陰，洞山空木表。靈潮若可通，寄謝西飛鳥。   </p>   <p>    <font color=\"#FF6600\">     <b>苦雨（一本題下有思歸桃花崦五字）</b>    </font>    <br />    朝與佳人期，碧樹生紅萼。暮與佳人期，飛雨灑清閣。    <br />    佳人窅何許，中夜心寂寞。試憶花正開，復驚葉初落。    <br />    行騎飛泉鹿，臥聽雙海鶴。嘉願有所從，安得處其薄。   </p>   <p>    <b>     <font color=\"#FF6600\">贈別崔十三長官</font>    </b>    <br />    真玉燒不熱，寶劍拗不折。欲別崔俠心，崔俠心如鐵。    <br />    復如金剛鎖，無有功不徹。仍於直道中，行事不詆訐。    <br />    崔俠兩兄弟，垂范繼芳烈。相識三十年，致書字不滅。    <br />    我來宣城郡，飲水仰清潔。藹藹北阜松，峨峨南山雪。    <br />    顧生歸山去，知作幾年別。   </p>   <p>    <b>     <font color=\"#FF6600\">哭從兄萇</font>    </b>    <br />    洞庭違鄂渚，裊裊秋風時。何人不客遊，獨與帝子期。    <br />    黃鵠鎩飛翅，青雲歎沈姿。身終一騎曹，高蓋者為誰。    <br />    從駕至梁漢，金根復京師。皇恩溢九垠，不記屠沽兒。    <br />    立身有高節，滿卷多好詩。赫赫承明庭，群公默無詞。    <br />    草木正搖落，哭兄鄱水湄。共居雲陽裡，轗軻多別離。    <br />    人生倏忽間，旅襯飄若遺。稚子新學拜，枯楊生一枝。    <br />    人生倏忽間，精爽無不之。舊國數千里，家人由未知。    <br />    人生倏忽間，安用才士為。   </p>   <p>    <b>     <font color=\"#FF6600\">華山西岡遊贈隱玄叟</font>    </b>    <br />    群峰郁初霽，潑黛若鬟沐。失風鼓唅呀，搖撼千灌木。    <br />    木葉微墮黃，石泉淨停綠。危磴蘿薜牽，迥步入幽谷。    <br />    我心寄青霞，世事慚蒼鹿。遂令巢許輩，於焉謝塵俗。    <br />    想是悠悠雲，可契去留躅。   </p>   <p>    <b>     <font color=\"#FF6600\">歸陽蕭寺有丁行者能修無生忍擔水施僧況歸命稽首作詩</font>    </b>    <br />    化佛示持帚，仲尼稱執鞭。列生御風歸，飼豕如人焉。    <br />    曹溪第六祖，踏碓逾三年。伊人自何方，長綬趨遙泉。    <br />    開士行何苦，雙瓶胝兩肩。蕭寺百餘僧，東廚正揚煙。    <br />    露足沙石裂，外形巾褐穿。若其有此身，豈得安穩眠。    <br />    獨出違順境，不為寒暑還。大聖於其中，領我心之虔。    <br />    萬法常空滅，無生因忍全。一國一釋迦，一燈分百千。    <br />    永願遺世知，現身彌勒前。潛容偏虛空，靈響不可傳。    <br />    智慧舍利佛，神通自乾連。阿若憍陳如，迦葉迦旃延。    <br />    左右二菩薩，文殊並普賢。身披六銖衣，億劫為大仙。    <br />    寶塔寶樓閣，重簷交梵天。譬如一明珠，共贊光白圓。    <br />    天魔波旬等，降伏金剛堅。野叉羅剎鬼，亦赦塵垢纏。    <br />    乃致金翅鳥，吞龍護洪淵。一十一眾中，身意皆快然。    <br />    八河注大海，中有楞伽船。佛法付國王，平等無頗偏。    <br />    天子事端拱，大臣行其權。玉堂無蠅飛，五月冰凜筵。    <br />    盡力答明主，猶自招罪愆。九族無白身，百花動嬋娟。    <br />    神聖惡如此，物華不能妍。祿山一微胡，驅馬來自燕。    <br />    宛彼宮闕麗，如何犬羊膻。苦哉千萬人，流血成丹川。    <br />    此輩之死後，鑊湯所熬煎。業風吹其魂，猛火燒其煙。    <br />    獨有丁行者，無憂樹枝邊。市頭盲老人，長者乞一錢。    <br />    韜照多密用，為君吟此篇。   </p>   <p>    <b>     <font color=\"#FF6600\">大茅嶺東新居憶亡子從真</font>    </b>    <br />    谷鳥猶呼兒，山人夕沾襟。懷哉隔生死，悵矣徒登臨。    <br />    東門憂不入，西河遇亦深。古來失中道，偶向經中尋。    <br />    大象無停輪，倏忽成古今。其夭非不幸，煉形由太陰。    <br />    凡欲攀雲階，譬如火鑄金。虛室留舊札，洞房掩閒琴。    <br />    泉源登方諸，上有空青林。彷彿通寤寐，蕭寥邈微音。    <br />    軟草被汀洲，鮮雲略浮沈。赬景宣疊麗，紺波響飄淋。    <br />    石窟含雲巢，迢迢耿南岑。悲恨自茲斷，情塵詎能侵。    <br />    真靜一時變，坐起唯從心。   </p>   <p>    <b>     <font color=\"#FF6600\">烏啼曲二首</font>    </b>    <br />    玉房掣鎖聲翻葉，銀箭添泉繞霜堞。畢逋撥剌月銜城，八九雛飛其母驚。    <br />    此是天上老鴉鳴，人間老鴉無此聲。   </p>   <p>搖風雜佩耿華燭，夜聽羽人彈此曲。東方曈曈赤日旭。    <br />    月出江林西，江林寂寂城鴉啼。昔人何處為此曲，今人何處聽不足。    <br />    城寒月曉馳思深，江上青草為誰綠。   </p>   <p>    <font color=\"#FF6600\">     <b>幽居弄</b>    </font>    <br />    苔衣生，花露滴，月入西林蕩東壁。扣商占角兩三聲，洞戶谿窗一冥寂。    <br />    獨去滄洲無四鄰，身嬰世網此何身。關情命曲寄惆悵，久別山南山裡人。   </p>   <p>    <font color=\"#FF6600\">     <b>公子行</b>    </font>    <br />    輕薄兒，面如玉，紫陌春風纏馬足。雙鐙懸金縷鶻飛，長衫刺雪生犀束。    <br />    綠槐夾道陰初成，珊瑚幾節敵流星。紅肌拂拂酒光獰，當街背拉金吾行。    <br />    朝遊鼕鼕鼓聲發，暮遊鼕鼕鼓聲絕。入門不肯自升堂，美人扶踏金階月。   </p>   <p>    <b>     <font color=\"#FF6600\">古離別</font>    </b>    <br />    西江上，風動麻姑嫁時浪。西山為水水為塵，不是人間離別人。   </p>   <p>    <b>     <font color=\"#FF6600\">長安道</font>    </b>    <br />    長安道，人無衣，馬無草，何不歸來山中老。   </p>   <p>    <b>     <font color=\"#FF6600\">龍宮操</font>    </b>    <br />    龍宮月明光參差，精衛銜石東飛時。鮫人織綃採藕絲，翻江倒海傾吳蜀。    <br />    漢女江妃杳相續，龍王宮中水不足。   </p>   <p>    <b>     <font color=\"#FF6600\">梁廣畫花歌</font>    </b>    <br />    王母欲過劉徹家，飛瓊夜入雲軿車。紫書分付與青鳥，卻向人間求好花。    <br />    上元夫人最小女，頭面端正能言語。手把梁生畫花看，凝嚬掩笑心相許。    <br />    心相許，為白阿娘從嫁與。   </p>   <p>    <b>     <font color=\"#FF6600\">送別日晚歌</font>    </b>    <br />    日窅窅兮下山，望佳人兮不還。花落兮屋上，草生兮階間。    <br />    日日兮春風，芳菲兮欲歇。老不可兮更少，君何為兮輕別。   </p>   <p>    <font color=\"#FF6600\">     <b>行路難三首</b>    </font>    <br />    君不見擔雪塞井空用力，炊砂作飯豈堪食。    <br />    一生肝膽向人盡，相識不如不相識。冬青樹上掛凌霄，歲晏花凋樹不凋。    <br />    凡物各自有根本，種禾終不生豆苗。行路難，行路難，何處是平道。    <br />    中心無事當富貴，今日看君顏色好。   </p>   <p>君不見少年頭上如雲髮，少壯如雲老如雪。    <br />    豈知灌頂有醍醐，能使清涼頭不熱。呂梁之水掛飛流，黿鼉蛟蜃不敢游。    <br />    少年恃險若平地，獨倚長劍凌清秋。行路難，行路難。昔少年，今已老。    <br />    前朝竹帛事皆空，日暮牛羊占城草。   </p>   <p>君不見古人燒水銀，變作北邙山上塵。藕絲掛在虛空中，欲落不落愁殺人。    <br />    睢水英雄多血刃，建章宮闕成煨燼。淮王身死桂樹折，徐福一去音書絕。    <br />    行路難，行路難，生死皆由天。秦皇漢武遭不脫，汝獨何人學神仙。   </p>   <p>    <b>     <font color=\"#FF6600\">悲歌一</font>    </b>    <br />    邊城路，今人犁田昔人墓。岸上沙，昔日江水今人家。    <br />    今人昔人共長歎，四氣相催節回換。明月皎皎入華池，白雲離離渡霄漢。   </p>   <p>    <b>     <font color=\"#FF6600\">悲歌二（一作《悲歌》，一作《短歌行》）</font>    </b>    <br />    我欲升天天隔霄，我欲渡水水無橋。我欲上山山路險，我欲汲井井泉遙。    <br />    越人翠被今何夕，獨立沙邊江草碧。紫燕西飛欲寄書，白雲何處逢來客。   </p>   <p>    <b>     <font color=\"#FF6600\">悲歌三（以下三首，一本合為一首，題作《遠思曲》）</font>    </b>    <br />    新繫青絲百尺繩，心在君家轆轤上。我心皎潔君不知，轆轤一轉一惆悵。   </p>   <p>    <b>     <font color=\"#FF6600\">悲歌四</font>    </b>    <br />    何處春風吹曉幕，江南淥水通朱閣。美人二八面如花，泣向春風畏花落。   </p>   <p>    <b>     <font color=\"#FF6600\">悲歌五</font>    </b>    <br />    臨春風，聽春鳥；別時多，見時少。愁人夜永不得眠，瑤井玉繩相對曉。   </p>   <p>    <b>     <font color=\"#FF6600\">悲歌六（一作攀龍引）</font>    </b>    <br />    軒轅黃帝初得仙，鼎湖一去三千年。周流三十六洞天，洞中日月星辰聯。    <br />    騎龍駕景遊八極，軒轅弓劍無人識。東海青童寄消息。   </p>   <p>    <font color=\"#FF6600\">     <b>春草謠</b>    </font>    <br />    春草不解行，隨人上東城。正月二月色綿綿，千里萬里傷人情。   </p>   <p>    <font color=\"#FF6600\">     <b>苔蘚山歌</b>    </font>    <br />    野人夜夢江南山，江南山深松桂閒。野人覺後長歎息，帖蘚粘苔作山色。    <br />    閉門無事任盈虛，終日欹眠觀四如。一如白雲飛出壁，二如飛雨巖前滴，    <br />    三如騰虎欲咆哮，四如懶龍遭霹靂。嶮峭嵌空潭洞寒，小兒兩手扶欄杆。   </p>   <p>    <b>     <font color=\"#FF6600\">同裴觀察東湖望山歌</font>    </b>    <br />    浴鮮積翠棲靈異，石洞花宮橫半空。夜光潭上明星啟，風雨壇邊樹如洗。    <br />    水淹徐孺宅恆乾，繩墜洪崖井無底。主人載酒東湖陰，遙望西山三四岑。   </p>   <p>    <font color=\"#FF6600\">     <b>八月五日歌</b>    </font>    <br />    四月八日明星出，摩耶夫人降前佛。八月五日佳氣新，昭成太后生聖人。    <br />    開元九年燕公說，奉詔聽置千秋節。丹青廟裡貯姚宋，花萼樓中宴岐薛。    <br />    清樂靈香幾處聞，鸞歌鳳吹動祥雲。已於武庫見靈鳥，仍向晉山逢老君。    <br />    率土普天無不樂，河清海晏窮寥廓。梨園弟子傳法曲，張果先生進仙藥。    <br />    玉座淒涼遊帝京，悲翁回首望承明。雲韶九奏杳然遠，唯有五陵松柏聲。   </p>   <p>    <b>     <font color=\"#FF6600\">露青竹杖歌</font>    </b>    <br />    鮮於仲通正當年，章仇兼瓊在蜀川。約束蜀兒採馬鞭，蜀兒採鞭不敢眠。    <br />    橫截斜飛飛鳥邊，繩橋夜上層崖顛。頭插白雲跨飛泉，採得馬鞭長且堅。    <br />    浮漚丁子珠聯聯，灰煮蠟楷光爛然。章仇兼瓊持上天，上天雨露何其偏。    <br />    飛龍閒廄馬數千，朝飲吳江夕秣燕。紅塵撲轡汗濕韉，師子麒麟聊比肩。    <br />    江面昆明洗刷牽，四蹄踏浪頭蘗天。蛟龍稽顙河伯虔，拓羯胡雛腳手鮮。    <br />    陳閎韓干丹青妍，欲貌未貌眼欲穿。金鞍玉勒錦連乾，騎入桃花楊柳煙。    <br />    十二樓中奏管弦，樓中美人奪神仙。爭愛大家把此鞭，祿山入關關破年。    <br />    忽見揚州北邙前，只有人還千一錢。亭亭筆直無皴節，磨捋形相一條鐵。    <br />    市頭格是無人別，江海賤臣不拘紲。垂窗掛影西窗缺，稚子覓衣挑仰穴。    <br />    家童拾薪幾拗折，玉潤猶沾玉壘雪。碧鮮似染萇弘血，蜀帝城邊子規咽。    <br />    相如橋上文君絕，往年策馬降至尊，七盤九折橫劍門。穆王八駿超崑崙，    <br />    安用冉冉孤生根。聖人不貴難得貨，金玉珊瑚誰買恩。   </p>   <p>    <b>     <font color=\"#FF6600\">金璫玉珮歌</font>    </b>    <br />    贈君金璫太霄之玉珮，金鎖禹步之流珠，五嶽真君之秘籙，九天丈人之寶書。    <br />    東井沐浴辰巳畢，先進洞房上奔日。借問君欲何處來，黃姑織女機邊出。   </p>   <p>    <b>     <font color=\"#FF6600\">瑤草春</font>    </b>    <br />    瑤草春，杳容與，江南艷歌京西舞。執心輕子都，信節冠秋胡。    <br />    議以腰支嫁，時論自有夫。蟬鬢蛾眉明井底，燕裙趙袂縈轆轤。    <br />    李生聞之淚如綆。不忍回頭看此井。月中桂樹落一枝，池上鵁鶄唳孤影。    <br />    露桃穠李自成谿，流水終天不向西。翠帳綠窗寒寂寂，錦茵羅薦夜淒淒。    <br />    瑤草春，丹井遠，別後相思意深淺。   </p>   <p>    <b>     <font color=\"#FF6600\">蕭鄲草書歌</font>    </b>    <br />    蕭子草書人不及，洞庭葉落秋風急。上林花開春露濕，花枝濛濛向水垂。    <br />    見君數行之灑落，石上之鬆鬆下鶴。若把君書比仲將，不知誰在凌雲閣。   </p>   <p>    <b>     <font color=\"#FF6600\">范山人畫山水歌</font>    </b>    <br />    山崢嶸，水泓澄。漫漫汗汗一筆耕，一草一木棲神明。    <br />    忽如空中有物，物中有聲。復如遠道望鄉客，夢繞山川身不行。   </p>   <p>    <b>     <font color=\"#FF6600\">嵇山道芬上人畫山水歌</font>    </b>    <br />    鏡中真僧白道芬，不服朱審李將軍。淥汗平鋪洞庭水，筆頭點出蒼梧雲。    <br />    且看八月十五夜，月下看山盡如畫。   </p>   <p>    <b>     <font color=\"#FF6600\">杜秀才畫立走水牛歌</font>    </b>    <br />    崑崙兒，騎白象，時時鎖著師子項。奚奴跨馬不搭鞍，立走水牛驚漢官。    <br />    江村小兒好誇騁，腳踏牛頭上牛領。淺草平田攃過時，大蟲著鈍幾落井。    <br />    杜生知我戀滄洲，畫作一障張床頭。八十老婆拍手笑，妒他織女嫁牽牛。   </p>   <p>    <font color=\"#FF6600\">     <b>梁司馬畫馬歌</b>    </font>    <br />    畫精神，畫筋骨，一團旋風瞥滅沒。仰秣如上賀蘭山，低頭欲飲長城窟。    <br />    此馬昂然獨此群，阿爺是龍飛入雲。黃沙枯磧無寸草，一日行過千里道。    <br />    展處把筆欲描時，司馬一騧賽傾倒。   </p>   <p>    <b>     <font color=\"#FF6600\">丘小府小鼓歌</font>    </b>    <br />    地盤山雞猶可像，坎坎砰砰隨手長。夜半高樓沈醉時，萬里踏橋亂山響。   </p>   <p>    <b>     <font color=\"#FF6600\">宜城放琴客歌（柳渾封宜城縣伯）</font>    </b>    <br />    佳人玉立生此方，家住邯鄲不是倡。頭髻鬈鬌手爪長，善撫琴瑟有文章。    <br />    新妍籠裙雲母光，朱弦綠水喧洞房。忽聞斗酒初決絕，日暮浮雲古離別。    <br />    巴猿啾啾峽泉咽，淚落羅衣顏色暍。不知誰家更張設，絲履牆偏釵股折。    <br />    南山欄杆千丈雪，七十非人不暖熱。人情厭薄古共然，相公心在持事堅。    <br />    上善若水任方圓，憶昨好之今棄捐。服藥不如獨自眠，從他更嫁一少年。   </p>   <p>    <b>     <font color=\"#FF6600\">李供奉彈箜篌歌</font>    </b>    <br />    國府樂手彈箜篌，赤黃絛索金鎝頭。早晨有敕鴛鴦殿，夜靜遂歌明月樓。    <br />    起坐可憐能抱撮，大指調弦中指撥。腕頭花落舞制裂，手下鳥驚飛撥剌。    <br />    珊瑚席，一聲一聲鳴錫錫；羅綺屏，一弦一弦如撼鈴。急彈好，遲亦好；    <br />    宜遠聽，宜近聽。左手低，右手舉，易調移音天賜與。    <br />    大弦似秋雁，聯聯度隴關；小弦似春燕，喃喃向人語。    <br />    手頭疾，腕頭軟，來來去去如風捲。聲清泠泠鳴索索，垂珠碎玉空中落。    <br />    美女爭窺玳瑁簾，聖人捲上真珠箔。大弦長，小弦短，小弦緊快大弦緩。    <br />    初調鏘鏘似鴛鴦水上弄新聲，入深似太清仙鶴遊秘館。李供奉，儀容質，    <br />    身才稍稍六尺一。在外不曾輒教人，內裡聲聲不遣出。指剝蔥，腕削玉，    <br />    饒鹽饒醬五味足。弄調人間不識名，彈盡天下崛奇曲。胡曲漢曲聲皆好，    <br />    彈著曲髓曲肝腦。往往從空入戶來，瞥瞥隨風落春草。草頭只覺風吹入，    <br />    風來草即隨風立。草亦不知風到來，風亦不知聲緩急。爇玉燭，點銀燈；    <br />    光照手，實可憎。只照箜篌弦上手，不照箜篌聲裡能。馳鳳闕，拜鸞殿，    <br />    天子一日一回見。王侯將相立馬迎，巧聲一日一回變。    <br />    實可重，不惜千金買一弄。銀器胡瓶馬上馱，瑞錦輕羅滿車送。    <br />    此州好手非一國，一國東西盡南北。除卻天上化下來，若向人間實難得。   </p>   <p>    <b>     <font color=\"#FF6600\">劉禪奴彈琵琶歌（感相國韓公夢）</font>    </b>    <br />    樂府只傳橫吹好，琵琶寫出關山道。羈雁出塞繞黃雲，邊馬仰天嘶白草。    <br />    明妃愁中漢使回，蔡琰愁處胡笳哀。鬼神知妙欲收響，陰風切切四面來。    <br />    李陵寄書別蘇武，自有生人無此苦。當時若值霍驃姚，滅盡烏孫奪公主。   </p>   <p>    <b>     <font color=\"#FF6600\">李湖州孺人彈箏歌</font>    </b>    <br />    武帝升天留法曲，淒情掩抑弦柱促。上陽宮人怨青苔，此夜想夫憐碧玉。    <br />    思婦高樓刺壁窺，愁猿叫月鸚呼兒。寸心十指有長短，妙入神處無人知。    <br />    獨把梁州凡幾拍，風沙對面胡秦隔。聽中忘卻前溪碧，醉後猶疑邊草白。   </p>   <p>    <b>     <font color=\"#FF6600\">鄭女彈箏歌</font>    </b>    <br />    鄭女八歲能彈箏，春風吹落天上聲。一聲雍門淚承睫，兩聲赤鯉露鬐鬣，    <br />    三聲白猿臂拓頰。鄭女出參丈人時，落花惹斷游空絲。高樓不掩許聲出，    <br />    羞殺百舌黃鶯兒。   </p>   <p>    <font color=\"#FF6600\">     <b>諒公洞庭孤橘歌</b>    </font>    <br />    不種自生一株橘，誰教渠向階前出，不羨江陵千木奴。    <br />    下生白蟻子，上生青雀雛。飛花簷卜旃檀香，結實如綴摩尼珠。    <br />    洞庭橘樹籠煙碧，洞庭波月連沙白。待取天公放恩赦，儂家定作湖中客。   </p>   <p>    <b>     <font color=\"#FF6600\">送行歌</font>    </b>    <br />    送行人，歌一曲，何者為泥何者玉。年華已向秋草裡，春夢猶傳故山綠。   </p>   <p>    <b>     <font color=\"#FF6600\">險竿歌</font>    </b>    <br />    宛陵女兒擘飛手，長竿橫空上下走。已能輕險若平地，豈肯身為一家婦。    <br />    宛陵將士天下雄，一下定卻長稍弓。翻身掛影恣騰蹋，反綰頭髻盤旋風。    <br />    盤旋風，撇飛鳥；驚猿繞，樹枝褭。頭上打鼓不聞時，手蹉腳跌蜘蛛絲。    <br />    忽雷掣斷流星尾，矐睒劃破蚩尤旗。若不隨仙作仙女，即應嫁賊生賊兒。    <br />    中丞方略通變化，外戶不扃從女嫁。   </p>   <p>    <b>     <font color=\"#FF6600\">洛陽行送洛陽韋七明府</font>    </b>    <br />    始上龍門望洛川，洛陽桃李艷陽天。最好當年二三月，上陽宮樹千花發。    <br />    疏家父子錯掛冠，梁鴻夫妻虛適越。   </p>   <p>    <b>     <font color=\"#FF6600\">黃鵠樓歌送獨孤助</font>    </b>    <br />    故人西去黃鵠樓，西江之水上天流，黃鵠杳杳江悠悠。    <br />    黃鵠徘徊故人別，離壺酒盡清絲絕。綠嶼沒餘煙，白沙連曉月。   </p>   <p>    <b>     <font color=\"#FF6600\">廬山瀑布歌送李顧</font>    </b>    <br />    飄白霓，掛丹梯。應從織女機邊落，不遣潯陽湖向西。    <br />    火雷劈山珠噴日，五老峰前九江溢。九江悠悠萬古情，    <br />    古人行盡今人行。老人也欲上山去，上個深山無姓名。   </p>   <p>    <font color=\"#FF6600\">     <b>朝上清歌</b>    </font>    <br />    潔眼朝上清，綠景開紫霞。皇皇紫微君，左右皆靈娥。    <br />    曼聲流睇，和清歌些；至陽無諼，其樂多些；旌蓋颯沓，    <br />    簫鼓和些；金鳳玉麟，郁駢羅些；反風名香，香氣遐些；    <br />    瓊田瑤草，壽無涯些；君著玉衣，升玉車些；欲降瓊宮，    <br />    玉女家些；其桃千年，始著花些。蕭寥天清而滅雲，    <br />    目瓊瓊兮情感。珮隨香兮夜聞，肅肅兮愔愔。    <br />    啟天和兮洞靈心，和為丹兮雲為馬。    <br />    君乘之觴於瑤池之上兮，三光羅列而在下。   </p>   <p>    <b>     <font color=\"#FF6600\">剡紙歌</font>    </b>    <br />    雲門路上山陰雪，中有玉人持玉節。宛委山裡禹餘糧，石中黃子黃金屑。    <br />    剡溪剡紙生剡籐，噴水搗後為蕉葉。欲寫金人金口經，寄與山陰山裡僧。    <br />    手把山中紫羅筆，思量點畫龍蛇出。政是垂頭蹋翼時，不免向君求此物。   </p>   <p>    <b>     <font color=\"#FF6600\">洛陽早春</font>    </b>    <br />    何地避春愁，終年憶舊遊。一家千里外，百舌五更頭。    <br />    客路偏逢雨，鄉山不入樓。故園桃李月，伊水向東流。   </p>   <p>    <b>     <font color=\"#FF6600\">步虛詞（太清宮作）</font>    </b>    <br />    迥步遊三洞，清心禮七真。飛符超羽翼，焚火醮星辰。    <br />    殘藥沾雞犬，靈香出鳳麟。壺中無窄處，願得一容身。   </p>   <p>    <b>     <font color=\"#FF6600\">鄱陽大雲寺一公房</font>    </b>    <br />    盡日陪遊處，斜陽竹院清。定中觀有漏，言外證無生。    <br />    色界聊傳法，空門不用情。欲知相去近，鐘鼓兩聞聲。   </p>   <p>    <font color=\"#FF6600\">     <b>送友失意南歸</b>    </font>    <br />    衣揮京洛塵，完璞伴歸人。故國青山遍，滄江白髮新。    <br />    鄰荒收酒幔，屋古布苔茵。不用通名姓，漁樵共主賓。   </p>   <p>    <font color=\"#FF6600\">     <b>南歸</b>    </font>    <br />    老病力難任，猶多鏡雪侵。鱸魚消宦況，鷗鳥識歸心。    <br />    急雨江帆重，殘更驛樹深。鄉關殊可望，漸漸入吳音。   </p>   <p>    <b>     <font color=\"#FF6600\">閒居自述</font>    </b>    <br />    榮辱不關身，誰為疏與親。有山堪結屋，無地可容塵。    <br />    白髮偏添壽，黃花不笑貧。一樽朝暮醉，陶令果何人。   </p>   <p>    <b>     <font color=\"#FF6600\">題歙山棲霞寺</font>    </b>    <br />    明征君舊宅，陳後主題詩。跡在人亡處，山空月滿時。    <br />    寶瓶無破響，道樹有低枝。已是傷離客，仍逢靳尚祠。   </p>   <p>    <b>     <font color=\"#FF6600\">經廢寺（前半首一本作五言絕句）</font>    </b>    <br />    不知何世界，有處似南朝。石路無人掃，松門被火燒。    <br />    斷幡猶掛剎，故板尚支橋。數卷殘經在，多年字欲銷。   </p>   <p>    <b>     <font color=\"#FF6600\">送李道士（一本題下有歸桃花崦四字）</font>    </b>    <br />    人境年虛擲，仙源日未斜。羨君乘竹杖，辭我隱桃花。    <br />    鳥去寧知路，雲飛似憶家。莫愁客鬢改，自有紫河車。   </p>   <p>    <b>     <font color=\"#FF6600\">酬唐起居前後見寄二首</font>    </b>    <br />    愁人空望國，驚鳥不歸林。莫話彈冠事，誰知結襪心。    <br />    霜凋樹吹斷，土蝕劍痕深。欲作懷沙賦，明時恥自沉。    <br />    何處弔靈均，江邊一老人。漢儀君已接，楚奏我空頻。    <br />    直道其如命，平生不負神。自傷庚子日，鵩鳥上承塵。   </p>   <p>    <font color=\"#FF6600\">     <b>奉酬茅山贈賜並簡綦毋正字</b>    </font>    <br />    玉帝居金闕，靈山幾處朝。簡書猶有畏，神理詎能超。    <br />    鶴廟新家近，龍門舊國遙。離懷結不斷，玉洞一吹簫。   </p>   <p>    <b>     <font color=\"#FF6600\">白蘋洲送客</font>    </b>    <br />    莫信梅花發，由來謾報春。不才充野客，扶病送朝臣。    <br />    闕下搖青珮，洲邊採白蘋.臨流不痛飲，鷗鳥也欺人。   </p>   <p>    <b>     <font color=\"#FF6600\">春鳥詞送元秀才入京</font>    </b>    <br />    春來繡羽齊，暮向竹林棲。禁苑銜花出，河橋隔樹啼。    <br />    尋聲知去遠，顧影念飛低。別有無巢燕，猶窺幕上泥。   </p>   <p>    <b>     <font color=\"#FF6600\">別江南</font>    </b>    <br />    江城吹曉角，愁殺遠行人。漢將猶防虜，吳官欲向秦。    <br />    布帆輕白浪，錦帶入紅塵。將底求名宦，平生但任真。   </p>   <p>    <b>     <font color=\"#FF6600\">空梁落燕泥</font>    </b>    <br />    捲幕參差燕，常銜濁水泥。為黏珠履跡，未等畫梁齊。    <br />    舊點痕猶淺，新巢緝尚低。不緣頻上落，那得此飛棲。   </p>   <p>    <b>     <font color=\"#FF6600\">上元夜憶長安</font>    </b>    <br />    滄州老一年，老去憶秦川。處處逢珠翠，家家聽管弦。    <br />    雲車龍闕下，火樹鳳樓前。今夜滄州夜，滄州夜月圓。   </p>   <p>    <font color=\"#FF6600\">     <b>酬揚州白塔寺永上人</b>    </font>    <br />    塔上是何緣，香燈續細煙。松枝當麈尾，柳絮替蠶綿。    <br />    浮草經行遍，空花義趣圓。我來雖為法，暫借一床眠。   </p>   <p>    <b>     <font color=\"#FF6600\">送韋秀才赴舉</font>    </b>    <br />    鄱陽中酒地，楚老獨醒年。芳桂君應折，沈灰我不然。    <br />    洛橋浮逆水，關樹接非煙。唯有殘生夢，猶能到日邊。   </p>   <p>    <b>     <font color=\"#FF6600\">送使君</font>    </b>    <br />    天中洛陽道，海上使君歸。拂霧趨金殿，焚香入瑣闈。    <br />    山亭傾別酒，野服間朝衣。他日思朱鷺，知從小苑飛。   </p>   <p>    <b>     <font color=\"#FF6600\">歷陽苦雨（一作夜雨）</font>    </b>    <br />    襄城秋雨晦，楚客不歸心。亥市風煙接，隋宮草路深。    <br />    離憂翻獨笑，用事感浮陰。夜夜空階響，唯餘蚯蚓吟。   </p>   <p>    <font color=\"#FF6600\">     <b>傷大理謝少卿</b>    </font>    <br />    舊館絕逢迎，新詩何處呈。空留封禪草，已作岱宗行。    <br />    柳蠹風吹析，階崩雪繞平。無因重來此，剩哭兩三聲。   </p>   <p>    <font color=\"#FF6600\">     <b>經徐侍郎墓作</b>    </font>    <br />    不知山吏部，墓作石橋東。宅兆鄉關異，平生翰墨空。    <br />    夜泉無曉日，枯樹足悲風。更想幽冥事，唯應有夢同。   </p>   <p>    <font color=\"#FF6600\">     <b>酅公合祔輓歌</b>    </font>    <br />    草露前朝事，荊茅聖主封。空傳餘竹帛，永絕舊歌鐘。    <br />    清鏡無雙影，窮泉有幾重。笳簫最悲處，風入九原松。   </p>   <p>    <b>     <font color=\"#FF6600\">相國晉公輓歌二首</font>    </b>    <br />    玉節朝天罷，洪爐造化新。中和方作聖，太素忽收神。    <br />    盛德橫千古，高標出四鄰。欲知言不盡，處處有遺塵。    <br />    <br />    凝笳催曉奠，丹旐向青山。夕照新塋近，秋風故吏還。    <br />    本朝光漢代，從此掃胡關。今日天難問，浮雲滿世間。   </p>   <p>    <b>     <font color=\"#FF6600\">晉公魏國夫人柳氏輓歌</font>    </b>    <br />    魚軒海上遙，鸞影月中銷。雙劍來時合，孤桐去日凋。    <br />    夕陽迷隴隧，秋雨咽笳簫。畫翣無留影，銘旌已度橋。   </p>   <p>    <b>     <font color=\"#FF6600\">義川公主輓詞</font>    </b>    <br />    弄玉吹簫後，湘靈鼓瑟時。月邊丹桂落，風底白楊悲。    <br />    雜珮分泉戶，餘香出繐帷。夜台飛鏡匣，偏共掩蛾眉。   </p>   <p>    <b>     <font color=\"#FF6600\">憶山中</font>    </b>    <br />    春還不得還，家在最深山。蕙圃泉澆濕，松窗月映閒。    <br />    薄田臨谷口，小職向人間。去處但無事，重門深閉關。   </p>   <p>    <font color=\"#FF6600\">     <b>送大理張卿（一題作送張衛尉）</b>    </font>    <br />    春色依依惜解攜，月卿今夜泊隋堤。白沙洲上江蘺長，綠樹村邊謝豹啼。    <br />    遷客比來無倚仗，故人相去隔雲泥。越禽唯有南枝分，目送孤鴻飛向西。   </p>   <p>    <font color=\"#FF6600\">     <b>宿湖邊山寺</b>    </font>    <br />    群峰過雨澗淙淙，松下扉扃白鶴雙。香透經窗籠檜柏，雲生梵宇濕幡幢。    <br />    蒲團僧定風過席，葦岸漁歌月墮江。誰悟此生同寂滅，老禪慧力得心降。   </p>   <p>    <b>     <font color=\"#FF6600\">湖南客中春望</font>    </b>    <br />    鳴雁嘹嘹北向頻，淥波何處是通津。風塵海內憐雙鬢，涕淚天涯慘一身。    <br />    故里音書應望絕，異鄉景物又更新。便拋印綬從歸隱，吳渚香蓴漫吐春。   </p>   <p>    <b>     <font color=\"#FF6600\">閒居懷舊</font>    </b>    <br />    日長鼓腹愛吾廬，洗竹澆花興有餘。騷客空傳成相賦，晉人已負絕交書。    <br />    貧居謫所誰推轂，仕向侯門恥曳裾。今日思來總皆罔，汗青功業又何如。   </p>   <p>    <b>     <font color=\"#FF6600\">寄江南鶴林寺石冰上人</font>    </b>    <br />    山川重複出，心地暗相逢。忽憶秋江月，如聞古寺鐘。    <br />    湖平南北岸，雲抱兩三峰。定力超香象，真言攝毒龍。    <br />    風中何處鶴，石上幾年松。為報煙霞道，人間共不容。   </p>   <p>    <font color=\"#FF6600\">     <b>樂府</b>    </font>    <br />    暖谷春光至，宸遊近甸榮。雲隨天仗轉，風入御簾輕。    <br />    翠蓋浮佳氣，朱樓倚太清。朝臣冠劍退，宮女管弦迎。    <br />    細草承雕輦，繁花入幔城。文房開聖藻，武衛宿天營。    <br />    玉醴隨觴至，銅壺逐漏行。五星含土德，萬姓徹中聲。    <br />    親祀先崇典，躬推示勸耕。國風新正樂，農器近消兵。    <br />    道德關河固，刑章日月明。野人同鳥獸，率舞感昇平。   </p>   <p>    <font color=\"#FF6600\">     <b>送從兄使新羅</b>    </font>    <br />    六氣銅渾轉，三光玉律調。河宮清奉贐，海岳晏來朝。    <br />    地絕提封入，天平賜貢饒。揚威輕破虜，柔服恥征遼。    <br />    曙色黃金闕，寒聲白鷺潮。樓船非習戰，驄馬是嘉招。    <br />    帝女飛銜石，鮫人賣淚綃。管寧雖不偶，徐市倘相邀。    <br />    獨島緣空翠，孤霞上泬寥。蟾蜍同漢月，螮蝀異秦橋。    <br />    水豹橫吹浪，花鷹迥拂霄。晨裝凌莽渺，夜泊記招搖。    <br />    幾路通員嶠，何山是沃焦。颶風晴汩起，陰火暝潛燒。    <br />    鬢髮成新髻，人參長舊苗。扶桑銜日近，析木帶津遙。    <br />    夢向愁中積，魂當別處銷。臨川思結網，見彈欲求鴞。    <br />    共散羲和歷，誰差甲子朝。滄波伏忠信，譯語辨謳謠。    <br />    疊鼓鯨鱗隱，陰帆鷁首飄。南溟垂大翼，西海飲文鰩。    <br />    指景尋靈草，排雲聽洞簫。封侯萬里外，未肯後班超。   </p>   <p>    <b>     <font color=\"#FF6600\">山居即事</font>    </b>    <br />    下泊降茅仙，蕭閒隱洞天。楊君閒上法，司命駐流年。    <br />    崦合桃花水，窗分柳谷煙。抱孫堪種樹，倚杖問耘田。    <br />    世事休相擾，浮名任一邊。由來謝安石，不解飲靈泉。   </p>   <p>    <b>     <font color=\"#FF6600\">題盧道士房</font>    </b>    <br />    秋砧響落木，共坐茅君家。唯見兩童子，門外汲井花。    <br />    空壇靜白日，神鼎飛丹砂。麈尾拂霜草，金鈴搖霽霞。    <br />    上章塵世隔，看弈桐陰斜。稽首問仙要，黃精堪餌花。   </p>   <p>    <b>     <font color=\"#FF6600\">夢後吟</font>    </b>    <br />    醉中還有夢，身外已無心。明鏡唯知老，青山何處深。   </p>   <p>    <b>     <font color=\"#FF6600\">題靈山寺（戰鳥）</font>    </b>    <br />    覺地本隨身，靈山重結因。如何戰鳥佛，不化捕魚人。   </p>   <p>    <b>     <font color=\"#FF6600\">題元陽觀舊讀書房贈李范</font>    </b>    <br />    此觀十年遊，此房千里宿。還來舊窗下，更取君書讀。   </p>   <p>    <font color=\"#FF6600\">     <b>永嘉</b>    </font>    <br />    東甌傳舊俗，風日江邊好。何處樂神聲，夷歌出煙島。   </p>   <p>    <font color=\"#FF6600\">     <b>青弋江</b>    </font>    <br />    淒清回泊夜，淪波激石響。村邊草市橋，月下罟師網。   </p>   <p>    <b>     <font color=\"#FF6600\">聽山鷓鴣</font>    </b>    <br />    誰家無春酒，何處無春鳥。夜宿桃花村，踏歌接天曉。   </p>   <p>    <b>     <font color=\"#FF6600\">山徑柳（以下十四首一作臨平塢雜題）</font>    </b>    <br />    宛轉若游絲，淺深栽綠崦。年年立春後，即被啼鶯占。   </p>   <p>    <b>     <font color=\"#FF6600\">石上籐</font>    </b>    <br />    空山無鳥跡，何物如人意。委曲結繩文，離披草書字。   </p>   <p>    <b>     <font color=\"#FF6600\">薜荔庵</font>    </b>    <br />    薜荔作禪庵，重疊庵邊樹。空山徑欲絕，也有人知處。   </p>   <p>    <font color=\"#FF6600\">     <b>芙蓉榭</b>    </font>    <br />    風擺蓮衣杆，月背鳥巢寒。文魚翻亂葉，翠羽上危欄。   </p>   <p>    <font color=\"#FF6600\">     <b>欹松漪</b>    </font>    <br />    湛湛碧漣漪，老松欹側臥。悠揚綠蘿影，下拂波紋破。   </p>   <p>    <font color=\"#FF6600\">     <b>焙茶塢</b>    </font>    <br />    新茶已上焙，舊架憂生醭。旋旋續新煙，呼兒劈寒木。   </p>   <p>    <font color=\"#FF6600\">     <b>彈琴谷</b>    </font>    <br />    谷中誰彈琴，琴響谷冥寂。因君扣商調，草蟲驚暗壁。   </p>   <p>    <b>     <font color=\"#FF6600\">白鷺汀</font>    </b>    <br />    靃靡汀草碧，淋森鷺毛白。夜起沙月中，思量捕魚策。   </p>   <p>    <b>     <font color=\"#FF6600\">千松嶺</font>    </b>    <br />    終日吟天風，有時天籟止。問渠何旨意，恐落凡人耳。   </p>   <p>    <b>     <font color=\"#FF6600\">黃菊灣</font>    </b>    <br />    時菊凝曉露，露華滴秋灣。仙人釀酒熟，醉裡飛空山。   </p>   <p>    <b>     <font color=\"#FF6600\">臨平湖</font>    </b>    <br />    採藕平湖上，藕泥封藕節。船影入荷香，莫沖蓮柄折。   </p>   <p>    <b>     <font color=\"#FF6600\">山春洞</font>    </b>    <br />    引燭踏仙泥，時時亂乳燕。不知何道士，手把靈書卷。   </p>   <p>    <font color=\"#FF6600\">     <b>石竇泉</b>    </font>    <br />    吹沙復噴石，曲折仍圓旋。野客漱流時，杯粘落花片。   </p>   <p>    <font color=\"#FF6600\">     <b>古仙壇</b>    </font>    <br />    遠山誰放燒，疑是壇邊醮。仙人錯下山，拍手壇邊笑。   </p>   <p>    <font color=\"#FF6600\">     <b>題山頂寺</b>    </font>    <br />    遙聞林下語，知是經行所。日暮香風時，諸天散花雨。   </p>   <p>    <font color=\"#FF6600\">     <b>天寶題壁</b>    </font>    <br />    五十餘年別，伶俜道不行。卻來書處在，惆悵似前生。   </p>   <p>    <b>     <font color=\"#FF6600\">哭李別駕</font>    </b>    <br />    故人行跡滅，秋草向南悲。不欲頻回步，孀妻正哭時。   </p>   <p>    <b>     <font color=\"#FF6600\">春雨不聞百舌</font>    </b>    <br />    百舌春來啞，愁人共待晴。不關秋水事，飲恨亦無聲。   </p>   <p>    <b>     <font color=\"#FF6600\">憶鄱陽舊遊</font>    </b>    <br />    悠悠南國思，夜向江南泊。楚客斷腸時，月明楓子落。   </p>   <p>    <b>     <font color=\"#FF6600\">春懷</font>    </b>    <br />    園鶯啼已倦，樹樹隕香紅。不是春相背，當由己自翁。   </p>   <p>    <font color=\"#FF6600\">     <b>洛陽陌二首</b>    </font>    <br />    鶯聲滿御堤，堤柳拂絲齊。風送名花落，香紅襯馬蹄。    <br />    <br />    珂珮逐鳴騶，王孫結伴遊。金丸落飛鳥，乘興醉青樓。   </p>   <p>    <font color=\"#FF6600\">     <b>寄淮上柳十三</b>    </font>    <br />    葦蕭中辟戶，相映綠淮流。莫訝春潮闊，鷗邊可泊舟。   </p>   <p>    <font color=\"#FF6600\">     <b>山中夜宿</b>    </font>    <br />    涼月掛層峰，蘿林落葉重。掩關深畏虎，風起撼長松。   </p>   <p>    <b>     <font color=\"#FF6600\">登樓</font>    </b>    <br />    高閣成長望，江流雁叫哀。淒涼故吳事，麋鹿走荒台。   </p>   <p>    <b>     <font color=\"#FF6600\">江上</font>    </b>    <br />    江清白鳥斜，蕩槳罥蘋花。聽唱菱歌晚，回塘月照沙。   </p>   <p>    <b>     <font color=\"#FF6600\">溪上</font>    </b>    <br />    採蓮溪上女，舟小怯搖風。驚起鴛鴦宿，水雲撩亂紅。   </p>   <p>    <b>     <font color=\"#FF6600\">田家</font>    </b>    <br />    帶水摘禾穗，夜搗具晨炊。縣帖取社長，嗔怪見官遲。   </p>   <p>    <b>     <font color=\"#FF6600\">宿山中僧</font>    </b>    <br />    不爇香爐煙，蒲團坐如鐵。嘗想同夜禪，風墮松頂雪。   </p>   <p>    <b>     <font color=\"#FF6600\">梅灣</font>    </b>    <br />    白石盤盤磴，清香樹樹梅。山深不吟賞，辜負委蒼苔。   </p>   <p>    <font color=\"#FF6600\">     <b>思歸</b>    </font>    <br />    不能經綸大經，甘作草莽閒臣。青瑣應須長別，白雲漫與相親。   </p>   <p>    <font color=\"#FF6600\">     <b>歸山作</b>    </font>    <br />    心事數莖白髮，生涯一片青山。空林有雪相待，古道無人獨還。   </p>   <p>    <b>     <font color=\"#FF6600\">過山農家</font>    </b>    <br />    板橋人渡泉聲，茅簷日午雞鳴。莫嗔焙茶煙暗，卻喜曬穀天晴。   </p>   <p>    <b>     <font color=\"#FF6600\">代佳人贈別</font>    </b>    <br />    萬里行人欲渡溪，千行珠淚滴為泥。已成殘夢隨君去，猶有驚烏半夜啼。   </p>   <p>    <b>     <font color=\"#FF6600\">憶故園</font>    </b>    <br />    惆悵多山人復稀，杜鵑啼處淚沾衣。故園此去千餘里，春夢猶能夜夜歸。   </p>   <p>    <b>     <font color=\"#FF6600\">題葉道士山房</font>    </b>    <br />    水邊垂柳赤欄橋，洞裡仙人碧玉簫。近得麻姑音信否，潯陽江上不通潮。   </p>   <p>    <b>     <font color=\"#FF6600\">送李秀才入京</font>    </b>    <br />    五湖秋葉滿行船，八月靈槎欲上天。君向長安余適越，獨登秦望望秦川。   </p>   <p>    <b>     <font color=\"#FF6600\">越中席上看弄老人</font>    </b>    <br />    不到山陰十二春，鏡中相見白頭新。此生不復為年少，今日從他弄老人。   </p>   <p>    <font color=\"#FF6600\">     <b>聽劉安唱歌</b>    </font>    <br />    子夜新聲何處傳，悲翁更憶太平年。即今法曲無人唱，已逐霓裳飛上天。   </p>   <p>    <font color=\"#FF6600\">     <b>櫻桃曲</b>    </font>    <br />    百舌猶來上苑花，遊人獨自憶京華。遙知寢廟嘗新後，敕賜櫻桃向幾家。   </p>   <p>    <b>     <font color=\"#FF6600\">山中（一作朱放詩，題作山中聽子規）</font>    </b>    <br />    野人愛向山中宿，況在葛洪丹井西。庭前有個長松樹，夜半子規來上啼。   </p>   <p>    <b>     <font color=\"#FF6600\">贈朱放</font>    </b>    <br />    野客歸時無四鄰，黔婁別久案常貧。漁樵舊路不堪入，何處空山猶有人。   </p>   <p>    <b>     <font color=\"#FF6600\">江村亂後</font>    </b>    <br />    江村日暮尋遺老，江水東流橫浩浩。竹裡閒窗不見人，門前舊路生青草。   </p>   <p>    <b>     <font color=\"#FF6600\">望簡寂觀</font>    </b>    <br />    青嶂青溪直復斜，白雞白犬到人家。仙人住在最高處，向晚春泉流白花。   </p>   <p>    <b>     <font color=\"#FF6600\">五兩歌送張夏</font>    </b>    <br />    竿頭五兩風褭褭，水上雲帆逐飛鳥。送君初出揚州時，靄靄曈曈江溢曉。   </p>   <p>    <b>     <font color=\"#FF6600\">臨海所居三首</font>    </b>    <br />    此是昔年征戰處，曾經永日絕人行。千家寂寂對流水，唯有汀洲春草生。   </p>   <p>此去臨溪不是遙，樓中望見赤城標。不知疊嶂重霞裡，更有何人度石橋。</p>   <p>家在雙峰蘭若邊，一聲秋磬發孤煙。山連極浦鳥飛盡，月上青林人未眠。</p>   <p>    <font color=\"#FF6600\">     <b>聽角思歸</b>    </font>    <br />    故園黃葉滿青苔，夢後城頭曉角哀。此夜斷腸人不見，起行殘日影徘徊。   </p>   <p>    <b>     <font color=\"#FF6600\">酬柳相公</font>    </b>    <br />    天下如今已太平，相公何事喚狂生。個身恰似籠中鶴，東望滄溟叫數聲。   </p>   <p>    <b>     <font color=\"#FF6600\">題明霞台</font>    </b>    <br />    野人本自不求名，欲向山中過一生。莫嫌憔悴無知己，別有煙霞似弟兄。   </p>   <p>    <b>     <font color=\"#FF6600\">哭絢法師</font>    </b>    <br />    楚客停橈欲問誰，白沙江草麴塵絲。生公手種殿前樹，唯有花開鶗鴃悲。   </p>   <p>    <font color=\"#FF6600\">     <b>送柳宜城葬</b>    </font>    <br />    鳴笳已逐春風咽，匹馬猶依舊路嘶。遙望柳家門外樹，恐聞黃鳥向人啼。   </p>   <p>    <font color=\"#FF6600\">     <b>宮詞五首</b>    </font>    <br />    禁柳煙中聞曉烏，風吹玉漏盡銅壺。內官先向蓬萊殿，金合開香瀉御爐。   </p>   <p>玉樓天半起笙歌，風送宮嬪笑語和。月殿影開聞夜漏，水精簾捲近銀河。</p>   <p>玉階容衛宿千官，風獵青旂曉仗寒。侍女先來薦瓊蕊，露漿新下九霄盤。</p>   <p>九重天樂降神仙，步舞分行踏錦筵。嘈囋一聲鐘鼓歇，萬人樓下拾金錢。</p>   <p>金吾持戟護新簷，天樂聲傳萬姓瞻。樓上美人相倚看，紅妝透出水精簾。</p>   <p>    <b>     <font color=\"#FF6600\">尋桃花嶺潘三姑台</font>    </b>    <br />    桃花嶺上覺天低，人上青山馬隔溪。行到三姑學仙處，還如劉阮二郎迷。   </p>   <p>    <b>     <font color=\"#FF6600\">夜中望仙觀</font>    </b>    <br />    日暮銜花飛鳥還，月明溪上見青山。遙知玉女窗前樹，不是仙人不得攀。   </p>   <p>    <b>     <font color=\"#FF6600\">送李侍御往吳興（一作送李侍郎從宣城取洞庭路往吳興）</font>    </b>    <br />    世間只有情難說，今夜應無不醉人。若向洞庭山下過，暗知澆瀝聖姑神。   </p>   <p>    <b>     <font color=\"#FF6600\">奉和韓晉公晦日呈諸判官</font>    </b>    <br />    江南無處不聞歌，晦日中軍樂更多。不是風光催柳色，卻緣威令動陽和。   </p>   <p>    <font color=\"#FF6600\">     <b>子規</b>    </font>    <br />    杜宇冤亡積有時，年年啼血動人悲。若教恨魄皆能化，何樹何山著子規。   </p>   <p>    <font color=\"#FF6600\">     <b>海鷗詠</b>    </font>    <br />    萬里飛來為客鳥，曾蒙丹鳳借枝柯。一朝鳳去梧桐死，滿目鴟鳶奈爾何。   </p>   <p>    <font color=\"#FF6600\">     <b>贈韋清將軍</b>    </font>    <br />    身執金吾主禁兵，腰間寶劍重橫行。接輿亦是狂歌者，更就將軍乞一聲。   </p>   <p>    <b>     <font color=\"#FF6600\">贈僧二首</font>    </b>    <br />    家住義興東捨溪，溪邊莎草雨無泥。上人一向心入定，春鳥年年空自啼。   </p>   <p>出頭皆是新年少，何處能容老病翁。更把浮榮喻生滅，世間無事不虛空。</p>   <p>    <b>     <font color=\"#FF6600\">登樓望水</font>    </b>    <br />    鳥啼花發柳含煙，擲卻風光憶少年。更上高樓望江水，故鄉何處一歸船。   </p>   <p>    <b>     <font color=\"#FF6600\">湖中（一作洞庭秋日）</font>    </b>    <br />    青草湖邊日色低，黃茅嶂裡鷓鴣啼。丈夫飄蕩今如此，一曲長歌楚水西。   </p>   <p>    <font color=\"#FF6600\">     <b>歲日作（一作歲日口號）</b>    </font>    <br />    不覺老將春共至，更悲攜手幾人全。還丹寂寞羞明鏡，手把屠蘇讓少年。   </p>   <p>    <b>     <font color=\"#FF6600\">山中贈客</font>    </b>    <br />    山中好處無人別，澗梅偽作山中雪。野客相逢夜不眠，山中童子燒松節。   </p>   <p>    <b>     <font color=\"#FF6600\">王郎中妓席五詠　箜篌</font>    </b>    <br />    玉作搔頭金步搖，高張苦調響連宵。欲知寫盡相思夢，度水尋雲不用橋。   </p>   <p>    <b>     <font color=\"#FF6600\">王郎中妓席五詠　舞</font>    </b>    <br />    汗浥新裝畫不成，絲催急節舞衣輕。落花繞樹疑無影，回雪從風暗有情。   </p>   <p>    <b>     <font color=\"#FF6600\">王郎中妓席五詠　歌（一作王郎中席歌妓）</font>    </b>    <br />    柳拂青樓花滿衣，能歌宛轉世應稀。空中幾處聞清響，欲繞行雲不遣飛。   </p>   <p>    <font color=\"#FF6600\">     <b>王郎中妓席五詠　箏</b>    </font>    <br />    秦聲楚調怨無窮，隴水胡笳咽復通。莫遣黃鶯花裡囀，參差撩亂妒春風。   </p>   <p>    <b>     <font color=\"#FF6600\">王郎中妓席五詠　笙</font>    </b>    <br />    欲寫人間離別心，須聽鳴鳳似龍吟。江南曲盡歸何處，洞水山雲知淺深。   </p>   <p>    <b>     <font color=\"#FF6600\">送李山人還玉溪</font>    </b>    <br />    好鳥共鳴臨水樹，幽人獨欠買山錢。若為種得千竿竹，引取君家一眼泉。   </p>   <p>    <b>     <font color=\"#FF6600\">送少微上人還鹿門</font>    </b>    <br />    少微不向吳中隱，為個生緣在鹿門。行入漢江秋月色，襄陽耆舊幾人存。   </p>   <p>    <b>     <font color=\"#FF6600\">宿昭應</font>    </b>    <br />    武帝祈靈太乙壇，新豐樹色繞千官。那知今夜長生殿，獨閉山門月影寒。   </p>   <p>    <b>     <font color=\"#FF6600\">題琅邪上方</font>    </b>    <br />    東晉王家在此溪，南朝樹色隔窗低。碑沈字滅昔人遠，谷鳥猶向寒花啼。   </p>   <p>    <b>     <font color=\"#FF6600\">安仁港口望仙人城</font>    </b>    <br />    樓台采翠遠分明，聞說仙家在此城。欲上仙城無路上，水邊花裡有人聲。   </p>   <p>    <b>     <font color=\"#FF6600\">寄秘書包監</font>    </b>    <br />    一別長安路幾千，遙知舊日主人憐。賈生只是三年謫，獨自無才已四年。   </p>   <p>    <font color=\"#FF6600\">     <b>小孤山</b>    </font>    <br />    古廟楓林江水邊，寒鴉接飯雁橫天。大孤山遠小孤出，月照洞庭歸客船。   </p>   <p>    <font color=\"#FF6600\">     <b>送李秀才遊嵩山</b>    </font>    <br />    嵩山石壁掛飛流，無限神仙在上頭。採得新詩題石壁，老人惆悵不同遊。   </p>   <p>    <b>     <font color=\"#FF6600\">從剡溪至赤城</font>    </b>    <br />    靈溪宿處接靈山，窈映高樓向月閒。夜半鶴聲殘夢裡，猶疑琴曲洞房間。   </p>   <p>    <b>     <font color=\"#FF6600\">葉上題詩從苑中流出</font>    </b>    <br />    花落深宮鶯亦悲，上陽宮女斷腸時。君恩不閉東流水，葉上題詩寄與誰。   </p>   <p>    <font color=\"#FF6600\">     <b>崦裡桃花</b>    </font>    <br />    崦裡桃花逢女冠，林間杏葉落仙壇。老人方授上清籙，夜聽步虛山月寒。   </p>   <p>    <b>     <font color=\"#FF6600\">聽子規（一本題上有攝山二字）</font>    </b>    <br />    棲霞山中子規鳥，口邊血出啼不了。山僧後夜初出定，聞似不聞山月曉。   </p>   <p>    <b>     <font color=\"#FF6600\">竹枝曲</font>    </b>    <br />    帝子蒼梧不復歸，洞庭葉下荊雲飛。巴人夜唱竹枝後，腸斷曉猿聲漸稀。   </p>   <p>    <font color=\"#FF6600\">     <b>尋僧二首</b>    </font>    <br />    方丈玲瓏花竹閒，已將心印出人間。家家門外長安道，何處相逢是寶山。   </p>   <p>彌天釋子本高情，往往山中獨自行。莫怪狂人遊楚國，蓮花只在淤泥生。</p>   <p>    <b>     <font color=\"#FF6600\">桃花曲</font>    </b>    <br />    魏帝宮人舞鳳樓，隋家天子泛龍舟。君王夜醉春眠晏，不覺桃花逐水流。   </p>   <p>    <b>     <font color=\"#FF6600\">贈遠</font>    </b>    <br />    暫出河邊思遠道，卻來窗下聽新鶯。故人一別幾時見，春草還從舊處生。   </p>   <p>    <b>     <font color=\"#FF6600\">早春思歸有唱竹枝歌者坐中下淚</font>    </b>    <br />    渺渺春生楚水波，楚人齊唱竹枝歌。與君皆是思歸客，拭淚看花奈老何。   </p>   <p>    <b>     <font color=\"#FF6600\">送郭秀才</font>    </b>    <br />    故人曾任丹徒令，買得青山擬獨耕。不作草堂招遠客，卻將垂柳借啼鶯。   </p>   <p>    <b>     <font color=\"#FF6600\">宮詞</font>    </b>    <br />    長樂宮連上苑春，玉樓金殿艷歌新。君門一入無由出，唯有宮鶯得見人。   </p>   <p>    <b>     <font color=\"#FF6600\">悼稚</font>    </b>    <br />    稚子比來騎竹馬，猶疑只在屋東西。莫言道者無悲事，曾聽巴猿向月啼。   </p>   <p>    <font color=\"#FF6600\">     <b>山僧蘭若</b>    </font>    <br />    絕頂茅庵老此生，寒雲孤木伴經行。世人那得知幽徑，遙向青峰禮磬聲。   </p>   <p>    <font color=\"#FF6600\">     <b>曲龍山歌</b>    </font>    <br />    曲龍丈人冠藕花，其顏色映光明砂。玉繩金枝有通籍，五嶽三山如一家。    <br />    遙指叢霄沓靈島，島中曄曄無凡草。九仙傲倪折五芝，翠鳳白麟迥異道。    <br />    石台石鏡月長明，石洞石橋連上清。人間妻子見不識，拍雲揮手升天行。    <br />    摩天截漢何瀟灑，四石五雲更上下。下方小兆更拜焉，願得騎雲作車馬。    <br />    子欲居九夷，乘桴浮於海。聖人之意有所在，    <br />    曲龍何在在海中。石室玉堂窅玲瓏，其下琛怪之所產，其上靈棲復無限。    <br />    無風浪頂高屋脊，有風天晴翻海眼。願逐剛風騎吏旋，起居按摩參寥天。    <br />    鳳凰頰骨流珠佩，孔雀尾毛張翠蓋。下看人界等蟲沙，夜宿層城阿母家。   </p>   <p>    <font color=\"#FF6600\">     <b>柳宜城鵲巢歌</b>    </font>    <br />    相公宅前楊柳樹，野鵲飛來復飛去。東家斫樹枝，西家斫樹枝。    <br />    東家西家斫樹枝，發遣野鵲巢何枝。相君處分留野鵲，一月生得三個兒。    <br />    相君長命復富貴，口舌貧窮徒爾為。   </p>   <p>    <font color=\"#FF6600\">     <b>道該上人院石竹花歌</b>    </font>    <br />    道該房前石竹叢，深淺紫，深淺紅。嬋娟灼爍委清露，小枝小葉飄香風。    <br />    上人心中如鏡中，永日垂簾觀色空。   </p>   <p> </p>  </center> "}