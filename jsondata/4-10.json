{"id":"4-10","content":"   <center>   <h2>    <p>     <font color=\"#FF6600\">      <b>       <font size=\"+3\" face=\"標楷體\">王融</font>      </b>     </font>    </p>   </h2>   （西元467～493）字元長，南朝齊琅邪臨沂人。舉秀才，為太子   <br />   舍人，遷祕書丞。因謀立竟陵王，賜死獄中。為文詞藻富麗，為   <br />   當世所稱譽。著有文集十卷。   <br />   <br />   <b>    <font color=\"#FF6600\">《齊明王歌辭‧明王曲》</font>   </b>   <br />   明王日月照，至樂天地和。幸息雲門吹，復歇咸池歌。   <br />   桂序金匏轉，瑤軒絲石羅。朱騏步躑躅，玄鶴舞蹉跎。   <br />   露凝嘉草秀，煙度醴泉波。皇基方萬祀，齊民樂如何。   <br />   <p>    <b>     <font color=\"#FF6600\">《齊明王歌辭‧聖君曲》</font>    </b>    <br />    聖君應昌曆，景祚啟休期。龍樓神睿道，兔園仁義基。    <br />    海蕩萬川集，山崖百草滋。盤苗成萃止，渝韎異來思。    <br />    清明動離軫，威惠被殊辭。大哉君為后，何羡唐虞時。   </p>   <p>    <b>     <font color=\"#FF6600\">《齊明王歌辭‧淥水曲》</font>    </b>    <br />    湛露改寒司，交鶯變春旭。瓊樹落晨紅，瑤塘水初淥。    <br />    日霽沙漵明，風泉動華燭。遵渚泛蘭觴，乘漪弄清曲。    <br />    斗酒千金輕，寸陰百年促。何用盡歡娛，王度式如玉。   </p>   <p>    <b>     <font color=\"#FF6600\">《齊明王歌辭‧採菱曲》</font>    </b>    <br />    炎光銷玉殿，涼風吹鳳樓。雕輜傃平隰，朱櫂泊安流。    <br />    金華妝翠羽，鷁首畫飛舟。荊姬採菱曲，越女江南謳。    <br />    騰聲翻葉靜，發響谷雲浮。良時時一遇，佳人難再求。   </p>   <p>    <b>     <font color=\"#FF6600\">《齊明王歌辭‧清楚引》</font>    </b>    <br />    平原數千里，飛觀鬱岧岧。清月冏將曙，浩露零中宵。    <br />    轉葉度沙海，別羽自冰遼。四面通寒色，左右竟嚴飆。    <br />    崤澠多榛梗，京索久塵苗。逝將憑神武，奮劍盪遺妖。   </p>   <p>    <b>     <font color=\"#FF6600\">《齊明王歌辭‧長歌引》</font>    </b>    <br />    周雅聽休明，齊德覯升平。紫煙四時合，黃河萬里清。    <br />    翠柳蔭通街，朱闕臨高城。方轂雷塵起，接袖風雲生。    <br />    酣笑爭日夕，絲管互逢迎。徂年無促慮，長歌有餘聲。   </p>   <p>    <b>     <font color=\"#FF6600\">《齊明王歌辭‧散曲》</font>    </b>    <br />    金枝湛明燎，繡幕裂芳然。層閨橫綠綺，曠席緬朱纏。    <br />    楚調廣陵散，瑟柱秋風弦。輕裙中山麗，長袖邯鄲妍。    <br />    徐歌駐行景，迅節瀹浮煙。言願聖明主，永永萬斯年。   </p>   <p>    <b>     <font color=\"#FF6600\">《齊明王歌辭‧有所思》</font>    </b>    <br />    如何有所思，而無相見時。宿昔夢顏色，階庭尋履綦。    <br />    高張更何已，引滿終自持。欲知憂能老，為視鏡中絲。   </p>   <p>    <b>     <font color=\"#FF6600\">《三婦豔詩》</font>    </b>    <br />    大婦織綺羅，中婦織流黃。小婦獨無事，挾瑟上高堂。    <br />    丈夫且安坐，調弦詎未央。   </p>   <p>    <b>     <font color=\"#FF6600\">《青青河畔草》</font>    </b>    <br />    容容寒煙起，翹翹望行子。行子殊未歸，寤寐君容輝。    <br />    夜中心愛促，覺後阻河曲。河曲萬里餘，情交襟袖疏。    <br />    珠露春華返，璿霜秋照晚。入室怨娥眉，情歸為誰婉。   </p>   <p>    <b>     <font color=\"#FF6600\">《同沈右率諸公賦鼓吹曲二首‧巫山高》</font>    </b>    <br />    想象巫山高，薄暮陽臺曲。煙霞乍舒卷，蘅芳時斷續。   </p>   <p>彼美如可期，寤言紛在矚。憮然坐相思，秋風下庭綠。</p>   <p>    <b>     <font color=\"#FF6600\">《同沈右率諸公賦鼓吹曲二首‧芳樹》</font>    </b>    <br />    相望早春日，煙華雜如霧。復此佳麗人，念情結芳樹。   </p>   <p>綺羅已自憐，萱風多有趣。去來徘徊者，佳人不可遇。</p>   <p>    <b>     <font color=\"#FF6600\">《臨高臺》</font>    </b>    <br />    遊人欲騁望，積步上高臺。井蓮當夏吐，窗桂逐秋開。    <br />    花飛低不入，鳥散遠時來。還看雲楝影，含月共徘徊。   </p>   <p>    <b>     <font color=\"#FF6600\">《望城行》</font>    </b>    <br />    金城十二重，雲氣出表裏。萬戶如不殊，千門反相似。    <br />    車馬若飛龍，長衢無極已。簫鼓相逢迎，信哉佳城市。   </p>   <p>    <b>     <font color=\"#FF6600\">《法樂辭》</font>    </b>    <br />    天長命自短，世促道悠悠。禪衢開遠駕，愛海亂輕舟。    <br />    累塵曾未極，心樹豈能籌。情埃何用洗，正水有清流。    <br />    百神肅以虔，三靈震且越。恆曜揜芳霄，薰風動蘭月。    <br />    丹榮藻玉墀，翠羽文珠闕。皓毳非虛來，交輪豈徒發。    <br />    韶年春已仲，明星夜未央。千祀鍾休曆，萬國會嘉祥。    <br />    金容涵夕景，翠鬢佩晨光。表塵維淨覺，汎俗迺輪皇。    <br />    襲氣變離宮，重柝驚層殿。曼響感心神，脩容展懽宴。    <br />    生老終已縈，死病行當薦。方為淨國遊，豈結危城戀。    <br />    春枝多病夭，秋葉少欣榮。心骸終委滅，親愛暫平生。    <br />    長風吹北隴，迅景急東瀛。知三既情暢，得一乃身貞。    <br />    飛策辭國門，端儀偃郊樹。慈愛徒相思，閨中空怨慕。    <br />    夙隸乖往塗，駿足獨歸路。舉袂謝時人，得道且還去。    <br />    明心弘十力，寂慮安四禪。青禽承逸軌，文驪鏡重川。    <br />    鷲巖標遠勝，鹿野究清玄。不有希世寶，何以導濛泉。    <br />    亭亭宵月流，朏朏晨霜結。川上不徘徊，條間亟渝滅。    <br />    靈知湛常然，符應有盈缺。感運復來儀，且厭人間世。    <br />    春山玉所府，檀林芳所棲。引火歸炎燧，挹水自清隄。    <br />    菴園無異轍，祗館有同躋。比肩非今古，接武豈燕齊。    <br />    昔余輕歲月，茲也重光陰。閨中屏鈆黛，闕下掛纓簪。    <br />    禪悅兼芳旨，法言戀清琴。一異非能辨，寵辱誰為心。    <br />    峻宇臨層穹，苕苕疏遠風。騰芳清漢裏，響梵高雲中。    <br />    金華紛苒若，瓊樹鬱青蔥。貞心延淨境，邃業嗣天宮。    <br />    影響未嘗隔，晦明殊復親。弘慈邈已遠，睿后扇高塵。    <br />    區中禔景福，宇外沐深仁。萬祀留國祚，億兆慶唐民。   </p>   <p>    <b>     <font color=\"#FF6600\">《少年子》</font>    </b>    <br />    聞有東方騎，遙見上頭人。待君送客返，桂釵當自陳。   </p>   <p>    <b>     <font color=\"#FF6600\">《江皋曲》</font>    </b>    <br />    林斷山更續，洲盡江復開。雲峰帝鄉起，水源桐柏來。   </p>   <p>    <b>     <font color=\"#FF6600\">《思公子》</font>    </b>    <br />    春盡風颯颯，蘭凋木脩脩。王孫久為客，思君徒自憂。   </p>   <p>    <b>     <font color=\"#FF6600\">《王孫遊》</font>    </b>    <br />    置酒登廣殿，開襟望所思。春草行已歇，何事久佳期。   </p>   <p>    <b>     <font color=\"#FF6600\">《陽翟新聲》</font>    </b>    <br />    懷春發下蔡，含笑向陽城。恥為飛雉曲，好作鶤雞鳴。   </p>   <p>    <b>     <font color=\"#FF6600\">《永明樂十首》</font>    </b>    <br />    玄符昭景曆，茂實偶英聲。長為南山固，永與朝日明。   </p>   <p>靈丘比翼棲，芳林合條起。兩代分憲章，一朝會書軌。</p>   <p>二離金玉相，三袞蘭蕙芳。重儀文世子，再奉東平王。</p>   <p>空谷返逸驂，陰山響鳴鶴。振玉蹗丹墀，懷芳步青閣。</p>   <p>崇文晦已明，膠庠雜復整。弱臺留折巾，沂川詠芳穎。</p>   <p>定林去喧俗，鹿野出埃霞。香風流梵琯，澤雨散雲花。</p>   <p>楚望傾澠滌，日館仰鑾鈴。已晞五雲發，方照兩河清。</p>   <p>幸哉明盛世，壯矣帝王居。高明夜不柝，飲帳曉長舒。</p>   <p>總棹金陵渚，方駕玉山阿。輕露炫珠翠，初風搖綺羅。</p>   <p>西園抽蕙草，北沼掇芳蓮。生逢永明樂，死日生之年。</p>   <p>    <b>     <font color=\"#FF6600\">《奉和秋夜長》</font>    </b>    <br />    秋夜長，夜長樂未央。舞袖拂花燭，歌聲繞鳳樑。   </p>   <p>    <b>     <font color=\"#FF6600\">《贈族叔衛軍儉詩》</font>    </b>    <br />    台曜澄華，鉉岳裁峻。經天為象，麗地作鎮。    <br />    龍潛九泉，鳳棲百仞。濟弇高騰，乘箕遠振。    <br />    極睇金策，具覽瑤圖。宏蹤漭邈，邃理睢盱。    <br />    聖機共軫，睿想同謨。玄契寤語，幽契占符。    <br />    軒跡方融，稽牧克輔。天步初階，哲人翼主。    <br />    望古連規，追循疊矩。齊摯等契，淩河邁禹。    <br />    桂萌已馥，玉生而溫。曰自志學，即此賓門。    <br />    身無擇行，口不棄言。儔襟河隧，合量衢尊。    <br />    漸美中和，資心百姓。柔裕為容，齊莊以敬。    <br />    仁則物安，義惟已正。沖泉如泉，鏡淨如鏡。    <br />    不器其德，有斐斯文。質超瑚璉，才逸卿雲。    <br />    搖筆泉瀉，動詠霙紛。渢乎不極，卓兮靡群。    <br />    君道知人，臣術勝務。納揆飛聲，登庸緝譽。    <br />    名賁沈隱，賁發幽素。九流載清，八政允樹。    <br />    帝曰欽哉，朕嘉乃良。滔滔江蠡，實紀炎方。    <br />    建茲赤社，俾侯南昌。受策以出，出入勤王。    <br />    施之為政，實尹上京。期月而可，三年有成。    <br />    人莫愛力，物不廋情。雋張愧稱，王趙慚名。    <br />    息憩渠館，式靜澤宮。我求駿德，昭此困蒙。    <br />    儀形●里，木鐸淹中。容上復禮，稷下還風。    <br />    帝略時康，皇塗攸乂。乃命南昌，式補袞闕。    <br />    念損辭功，鳴謙讓伐。豈敢固之，王言再發。    <br />    於時春暮，日煥雲清。前紀文物，後發聲明。    <br />    逶迤冕服，有鏘璁珩。公其戾止，威德惟馨。    <br />    德馨伊何，如蘭之宣。貞筠柚箭，潤璧懷山。    <br />    有榮有茂，不瘁不騫。介茲景福，君子萬年。    <br />    繇資律紀，望以韜傳。宋翟空墨，周老徒玄。    <br />    一致或稟，百行無員。永言古烈，公實兼旃。    <br />    六樂畢該，五禮備貫。七訓是敷，三英有粲。    <br />    文整國容，武決廟算。惟旦惟公，惟公惟旦。   </p>   <p>    <b>     <font color=\"#FF6600\">《從武帝琅邪講武應詔詩》</font>    </b>    <br />    治兵聞魯策，訓旅見周篇。教民良不棄，任智理恆全。    <br />    白日映丹羽，赬霞文翠旃。淩山炫組甲，帶水被戎船。    <br />    凝葭鬱摧愴，清管乍聯綿。早逢文化洽，復屬武功宣。    <br />    願陪玉鑾右，一舉掃燕然。   </p>   <p>    <b>     <font color=\"#FF6600\">《棲玄寺聽講畢遊邸園七韻應司徒教詩》</font>    </b>    <br />    道勝業茲遠，心閒地能隙。桂橑鬱初裁，蘭墀坦將闢。    <br />    虛檐對長嶼，高軒臨廣液。芳草列成行，嘉樹紛如積。    <br />    流風轉還逕，清煙泛喬石。日汨山照紅，松映水華碧。    <br />    暢哉人外賞，遲遲眷西夕。   </p>   <p>    <b>     <font color=\"#FF6600\">《雜體報范通直詩》</font>    </b>    <br />    和璧荊山下，隋珠漢水濱。無雙自昔代，有美今為鄰。    <br />    三楚多秀士，江上復才人。緯綃非善賈，聖德可名臣。    <br />    追飛且學步，共子奉清塵。紫庭風日好，青槐枝葉新。    <br />    徘徊吹樓側，欲見心所親。絕君蘭蕙草，何用以書紳。   </p>   <p>    <b>     <font color=\"#FF6600\">《蕭諮議西上夜集詩》</font>    </b>    <br />    徘徊將所愛，惜別在河梁。襟袖三春隔，江山千里長。    <br />    寸心無遠近，邊地有風霜，勉哉勤歲暮。敬矣事容光。    <br />    山中殊未懌，杜若空自芳。   </p>   <p>    <b>     <font color=\"#FF6600\">《別王丞僧孺詩》</font>    </b>    <br />    首夏實清和，餘春滿郊甸。花樹雜為錦，月池皎如練。    <br />    如何於此時，別離言與面。留雜已鬱紆，行舟亦遙衍。    <br />    非君不見思，所悲思不見。   </p>   <p>    <b>     <font color=\"#FF6600\">《寒晚敬和何征君點詩》</font>    </b>    <br />    疏酌候冬序，閒琴改秋律。如何將暮天，復值西歸日。    <br />    搖落迎軒牖，飛鳴亂繩蓽。煙灌共深陰，風篁兩蕭瑟。    <br />    虛堂無笑語，懷君首如疾。早輕北山賦，晚愛東皋逸。    <br />    上德可潤身，下澤有徐轡。   </p>   <p>    <b>     <font color=\"#FF6600\">《古意詩二首》</font>    </b>    <br />    遊禽暮知反，行人獨未歸。坐銷芳草氣，空度明月輝。    <br />    嚬容入朝鏡，思淚點春衣。巫山彩雲沒，淇上綠條稀。    <br />    待君竟不至，秋雁雙雙飛。   </p>   <p>霜氣下孟津，秋風度函谷。念君淒已寒，當軒卷羅縠。    <br />    纖手廢裁縫，曲鬢罷膏沐。千里不相聞，寸心鬱紛蘊。    <br />    況復飛螢夜，木葉亂紛紛。   </p>   <p>    <b>     <font color=\"#FF6600\">《奉和竟陵王郡縣名詩》</font>    </b>    <br />    追芳承荔浦，揖道訊虛丘。升裾臨廣牧，從望盡平洲。    <br />    曾山臨翠阪，方渠緬清流。陽臺翻早茂，陰館懷名秋。    <br />    歲晏東光弭，景仄西華收。端溪慚昔彥，測水謝前脩。    <br />    往食曲阜盛，今屬平臺遊。燕棠缺初雅，鄭袞息遺謳。    <br />    久傾信都美，乃結茂陵儔。河間誠可詠，南海果難遊。   </p>   <p>    <b>     <font color=\"#FF6600\">《訶詰四大門詩》</font>    </b>    <br />    迅矣百齡，綿茲六入。出沒昏疑，興君愛習。    <br />    總總予求，營營爾給。匪德曰歸，惟殃斯習。    <br />    貪人敗類，無厭自及。昭回不希，玄墟何泣。   </p>   <p>    <b>     <font color=\"#FF6600\">《在家男女惡門詩》</font>    </b>    <br />    在磨則磷，玉生雖堅。惟居必徙，豈曰能賢。    <br />    冰開春日，蘭敗秋年。天教斯類，及習情遷。    <br />    命符三牖，生偕十纏。茲焉遂住，憂畏方延。   </p>   <p>    <b>     <font color=\"#FF6600\">《大慚愧門詩》</font>    </b>    <br />    蘭室改蓬心，旃崖變伊草。丹青有必渝，絲皪豈常皓。    <br />    曲轅且繩直，詭木遂彫藻。一簣或成山，百里倦中道。    <br />    隆漢乃王臣，失楚信元保。勉矣德不孤，至言匪虛造。   </p>   <p>    <b>     <font color=\"#FF6600\">《努力門詩》</font>    </b>    <br />    豫北二山尚有移，河中一洲亦可為。精誠必至霜塵下，意氣所感金石離。    <br />    有子合掌修名立，時王權發美譽垂。昔來勤心少騫墮，何不努力出憂危。    <br />    勝幡法鼓縈且擊，智師道眾紛以馳。有生無我儼既列，無明有我孰能窺。   </p>   <p>    <b>     <font color=\"#FF6600\">《迴向門詩》</font>    </b>    <br />    悠悠九土各異形，擾擾四生非一情。驅車策馬殉世業，市文鬻義炫虛名。    <br />    三墨紛糾殊不會，七儒委鬱曾未并。吉凶尚忌及數術，取與離合實縱橫。    <br />    朝日夕月竟何取，投巖赴火空捐生。咄嗟失道爾迴駕，沔彼流水趣東瀛。   </p>   <p>    <b>     <font color=\"#FF6600\">《春遊迴文詩》</font>    </b>    <br />    枝分柳塞北，葉暗榆關東。垂條逐絮轉，落蕊散花叢。    <br />    池蓮照曉月，幔錦拂朝風。低吹雜綸羽，薄粉豔粧紅。    <br />    離情隔遠道，歎結深閨中。   </p>   <p>    <b>     <font color=\"#FF6600\">《侍遊方山應詔詩》</font>    </b>    <br />    巡躅望登年，帳飲臨秋縣。日羽鏡霜潯，雲旗落風甸。    <br />    四瀛良在目，八宇婉如見。小臣竊自嘉，預奉柏梁讌。   </p>   <p>    <b>     <font color=\"#FF6600\">《奉辭鎮西應教詩》</font>    </b>    <br />    未學謝能算，高義幸知遊。霤庭參辯奭，梁苑豫才鄒。    <br />    徘徊歲光晚，搖落江樹秋。風旗縈別浦，霜琯迾遙洲。   </p>   <p>    <b>     <font color=\"#FF6600\">《餞謝文學離夜詩》</font>    </b>    <br />    所知共歌笑，誰忍別笑歌。離軒思黃鳥，分渚薆青莎。    <br />    翻情結遠旆，灑淚與行波。春江夜明月，還望情如何。   </p>   <p>    <b>     <font color=\"#FF6600\">《和南海王殿下詠秋胡妻詩》</font>    </b>    <br />    日月共為照，松筠俱以貞。佩紛甘自遠，結鏡待君明。    <br />    且協金蘭好，方愉琴瑟情。佳人忽千里，幽閨積思生。    <br />    景落中軒坐，悠悠望城闕。高樹升夕煙，層樓滿初月。    <br />    光陰非或異，山川屢難越。輟泣揜鈆姿，搔首亂雲髮。    <br />    傾魄屬徂火，搖念待方秋。涼氣承宇結，明熠傃階流。    <br />    三星亦虛映，四屋慘多愁。思君如萱草，一見乃忘憂。    <br />    杼軸鬱不諧，契闊彌新故。朔風櫚上發，寒鳥林間度。    <br />    客遠乏衣裘，歲晏饒霜露。參差興別緒，依遲起離慕。    <br />    願言如可信，行邁亦云反。睇景不告勞，瞻途寧遽遠。    <br />    何以淹歸轍，蠶妾事春晚。送目亂前華，馳心迷舊婉。    <br />    椒珮容有結，振芳歧路隅。黃金徒以賦，白珪終不渝。    <br />    明心良自皎，安用久踟躕。遄車及枌巷，流日下西虞。    <br />    披帷悵有望，出門遲所欲。彼美復來儀，慚顏變欣矚。    <br />    蘭艾隔芳臭，涇渭分清濁。去去夫人子，請殉川之曲。   </p>   <p>    <b>     <font color=\"#FF6600\">《詠琵琶詩》</font>    </b>    <br />    抱月如可明，懷風殊復清。絲中傳意緒，花裏寄春情。    <br />    掩抑有奇態，淒鏘多好聲。芳袖幸時拂，龍門空自生。   </p>   <p>    <b>     <font color=\"#FF6600\">《詠幔詩》</font>    </b>    <br />    幸得與珠綴，羃歷君之楹。月映不辭卷，風來輒自輕。    <br />    每聚金爐氣，時駐玉琴聲。但願置樽酒，蘭釭當夜明。   </p>   <p>    <b>     <font color=\"#FF6600\">《藥名詩》</font>    </b>    <br />    重臺信嚴敞，陵澤乃閒荒。石蠶終未繭，垣衣不可裳。    <br />    秦芎留近詠，楚蘅搢遠翔。韓原結神草，隨庭銜夜光。   </p>   <p>    <b>     <font color=\"#FF6600\">《星名詩》</font>    </b>    <br />    眇歎屬辰移，端憂臨歲永。久慚入漢客，每愧遵河影。    <br />    仙羽誠不退，蓬襟良未整。誰謂無正心，大陵有霜穎。   </p>   <p>    <b>     <font color=\"#FF6600\">《奉和月下詩》</font>    </b>    <br />    雕雲度綺錢，香風入珠網。獨知此夜月，依遲慕神賞。   </p>   <p>    <b>     <font color=\"#FF6600\">《詠池上梨花詩》</font>    </b>    <br />    翻階沒細草，集水間疏萍。芳春照流雪，深夕映繁星。   </p>   <p>    <b>     <font color=\"#FF6600\">《詠梧桐詩》</font>    </b>    <br />    騫鳳影層枝，輕虹鏡展綠。豈斁龍門幽，直慕瑤池曲。   </p>   <p>    <b>     <font color=\"#FF6600\">《詠女蘿詩》</font>    </b>    <br />    羃歷女蘿草，蔓衍旁松枝。含煙黃且綠，因風捲復垂。   </p>   <p>    <b>     <font color=\"#FF6600\">《移席琴室應司徒教詩》</font>    </b>    <br />    雪崖似留月，蘿徑若披雲。潺湲石溜寫，綿蠻山雨聞。   </p>   <p>    <b>     <font color=\"#FF6600\">《抄眾書應司徒教詩》</font>    </b>    <br />    說禮固多才，惇詩信為善。巖笥發仙華，金縢開碧篆。   </p>   <p>    <b>     <font color=\"#FF6600\">《奉和代徐詩二首》</font>    </b>    <br />    自君之出矣，芳藇絕瑤卮。思君如形影，寢興未曾離。   </p>   <p>自君之出矣，金鑪香不燃。思君如明燭，中宵空自煎。</p>   <p>    <b>     <font color=\"#FF6600\">《擬古詩二首》</font>    </b>    <br />    花蔕今何在，亦是林下生。何當垂雙髻，團扇雲間明。   </p>   <p>鏡臺今何在，寸身正相隨。何當碎聯玉，雲上璧已虧。</p>   <p>    <b>     <font color=\"#FF6600\">《四色詠》</font>    </b>    <br />    赤如城霞起，青如松霧澈。黑如幽都雲，白如瑤池雪。   </p>   <p>    <b>     <font color=\"#FF6600\">《離合賦物為詠詠火》</font>    </b>    <br />    冰容慚遠鑒，水質謝明暉。是照相思夕，早望行人歸。   </p>   <p>    <b>     <font color=\"#FF6600\">《復園作迴文詩》</font>    </b>    <br />    斜峰繞徑曲，聳石帶山連。花餘拂戲鳥，樹密隱鳴蟬。   </p>   <p>    <b>     <font color=\"#FF6600\">《雙聲詩》</font>    </b>    <br />    園蘅眩紅敘，湖荇燡黃華。迴鶴橫淮翰，遠越合雲霞。   </p>   <p>    <b>     <font color=\"#FF6600\">《代五雜組詩》</font>    </b>    <br />    五雜組，慶雲發。往復還，經天月。不獲已，生胡越。   </p>   <p>    <b>     <font color=\"#FF6600\">《奉和纖纖詩》</font>    </b>    <br />    兩頭纖纖綺上紋，半白半黑鷦翔群。腷腷膊膊烏迷曛，磊磊落落玉石分。   </p>   <br />  </center> "}