{"id":"7-490","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">陳紀</font>   </b>  </div>  <p align=\"center\">   <b>    <font color=\"#FF6600\">賀新郎‧聽琵琶</font>   </b>   <br />   趁拍哀弦促。聽冷冷、弦間細語，手間推覆。鶯語間關花底滑，急雨斜穿梧竹。   <br />   又澗底、松風簌簌。鐵撥鶤弦春夜永，對金釵鐘乳人如玉。敲象板，翦銀燭。   <br />   六么聲斷涼州續。悵梅花、歲晚天寒，佳人空谷。有限弦聲無限意，淪落天涯幽獨。   <br />   頓喚起、閒愁千斛。賀老定場無處問，到如今、只鼓昭君曲。呼羯鼓，瀉醽醁。  </p>  <p align=\"center\">   <b>    <font color=\"#FF6600\">念奴嬌‧梅花</font>   </b>   <br />   斷橋流水，見橫斜清淺，一枝孤嫋。清氣乾坤能有幾，都被梅花占了。   <br />   玉質生香，冰肌不粟，韻在霜天曉。林間姑射，高情迥出塵表。   <br />   除是孤竹夷齊，商山四皓，與爾方同調。世上紛紛巡簷者，爾輩何堪一笑。   <br />   風雨尤愁，年來何遜，孤負渠多少。參橫月落，有懷付與青鳥。  </p>  <p align=\"center\">   <b>    <font color=\"#FF6600\">滿江紅‧重九登增江鳳台望崔清獻故居</font>   </b>   <br />   鳳去台空，庭葉下、嫩寒初透。人世上、幾番風雨，幾番重九。   <br />   列岫迢供遠目，晴空蕩蕩容長袖。把中年、懷抱更登臺，秋知否。   <br />   天也老，山應瘦。時易失，歡難久。到於今惟有，黃花依舊。   <br />   歲晚淒其諸葛恨，乾坤只可淵明酒。憶坡頭、老菊晚香寒，空搔首。  </p>  <p align=\"center\">   <b>    <font color=\"#FF6600\">倦尋芳‧郭頤堂寒食無家之感，為賦</font>   </b>   <br />   滿簪霜雪，一帽塵埃，消幾寒食。手撚梨花，還是年時岑寂。   <br />   簌簌落紅春似夢，萋萋柔綠愁如織。怪東君、太匆匆，亦是人間行客。   <br />   問幾度、五侯傳燭，但回首東風，吹盡塵跡。笑杜陵淚灑，金波如積。   <br />   對酒且寬悉意緒，題詩與寄真消息。待歸來，細溫存、慰伊相憶。  </p>  <p align=\"center\">   <b>    <font color=\"#FF6600\">齊天樂‧蟬</font>   </b>   <br />   夕陽門巷荒城曲，清間早鳴秋樹。薄翦綃衣，涼生鬢影，獨飲天邊風露。   <br />   朝朝暮暮。奈一度淒吟，一番悽楚。尚有殘聲，驀然飛過別枝去。   <br />   齊宮往事謾省，行人猶與說，當時齊女。雨歇空山，月籠古柳，仿佛舊曾聽處。   <br />   離情正苦。甚懶拂箋，倦拈琴譜。滿地霜紅，淺莎尋蛻羽。  </p>  <p align=\"center\">   <b>    <font color=\"#FF6600\">滿江紅</font>   </b>   <br />   攬轡埋輪，算不負、蒼髯如戟。從爭看、橫秋一鶚，軒然健翼。   <br />   只乎天行日月，寸懷與物同蘇息。到乾今、天定瘴雲開，伊誰力。   <br />   雲霄路，金門客。念往事，情何極。把行藏細說，應無慚色。   <br />   紅氣上橫牛斗劍，梅花不軟心腸石。願此行、珍重不貲軀，無瑕璧。  </p>  <p align=\"center\">   <b>    <font color=\"#FF6600\">念奴嬌‧釣鼇台用東坡赤璧韻。台在亭頭海濱</font>   </b>   <br />   憑高眺遠，見淒涼海國，高秋雲物。島嶼沈洋萍幾點，漠漠天垂四壁。   <br />   粟粒太虛，蜉蝣天地，懷抱皆冰雪。清風明月，坐中看我三傑。   <br />   為愛暮色蒼寒，天光上下，艤棹須明發。一片玻璃秋萬頃，天外去帆明滅。   <br />   招手仙人，拍肩居士，散我騎鯨髮。釣鼇臺上，叫雲斷殘月。  </p> "}