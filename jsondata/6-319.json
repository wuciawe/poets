{"id":"6-319","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>劉慎虛</b>      </font>     </strong>    </font>    <br />    <br />    字全乙，新吳人。洪州刺史吳競高其行，改其里為孝弟鄉。開元    <br />    中舉宏詞，累官崇文館校書郎。與孟浩然，王昌齡友善。評者目    <br />    其詩，情幽興遠，思苦語奇，可以傑立江表。    <br />    <br />    <font color=\"#FF6600\">     <b>江南曲</b>    </font>    <br />    美人何蕩漾，湖上風日長。玉手欲有贈，徘徊雙明璫。    <br />    歌聲隨綠水，怨色起青陽。日暮還家望，雲波橫洞房。   </p>   <p>    <b>     <font color=\"#FF6600\">九日送人</font>    </b>    <br />    海上正搖落，客中還別離。同舟去未已，遠送新相知。    <br />    流水意何極，滿樽徒爾為。從來菊花節，早已醉東籬。   </p>   <p>    <b>     <font color=\"#FF6600\">暮秋揚子江寄孟浩然</font>    </b>    <br />    木葉紛紛下，東南日煙霜。林山相晚暮，天海空青蒼。    <br />    暝色況復久，秋聲亦何長。孤舟兼微月，獨夜仍越鄉。    <br />    寒笛對京口，故人在襄陽。詠思勞今夕，江漢遙相望。   </p>   <p>    <b>     <font color=\"#FF6600\">潯陽陶氏別業</font>    </b>    <br />    陶家習先隱，種柳長江邊。朝夕潯陽郭，白衣來幾年。    <br />    霽雲明孤嶺，秋水澄寒天。物象自清曠，野情何綿聯。    <br />    蕭蕭丘中賞，明宰非徒然。願守黍稷稅，歸耕東山田。   </p>   <p>    <b>     <font color=\"#FF6600\">登廬山峰頂寺</font>    </b>    <br />    孤峰臨萬象，秋氣何高清。天際南郡出，林端西江明。    <br />    山門二緇叟，振錫聞幽聲。心照有無界，業懸前後生。    <br />    雖知真機靜，尚與愛網並。方首金門路，未遑參道情。   </p>   <p>    <b>     <font color=\"#FF6600\">尋東溪還湖中作</font>    </b>    <br />    出山更回首，日暮清溪深。東嶺新別處，數猿叫空林。    <br />    昔遊有初跡，此路還獨尋。幽興方在往，歸懷復為今。    <br />    雲峰勞前意，湖水成遠心。望望已超越，坐鳴舟中琴。   </p>   <p>    <b>     <font color=\"#FF6600\">送韓平兼寄郭微</font>    </b>    <br />    上客夜相過，小童能酤酒。即為臨水處，正值歸雁後。    <br />    前路望鄉山，近家見門柳。到時春未暮，風景自應有。    <br />    余憶東州人，經年別來久。慇勤為傳語，日夕念攜手。    <br />    兼問前寄書，書中復達否。   </p>   <p>    <b>     <font color=\"#FF6600\">寄閻防（防時在終南豐德寺讀書）</font>    </b>    <br />    青冥南山口，君與緇錫鄰。深路入古寺，亂花隨暮春。    <br />    紛紛對寂寞，往往落衣巾。松色空照水，經聲時有人。    <br />    晚心復南望，山遠情獨親。應以修往業，亦惟立此身。    <br />    深林度空夜，煙月資清真。莫歎文明日，彌年徒隱淪。   </p>   <p>    <b>     <font color=\"#FF6600\">海上詩送薛文學歸海東</font>    </b>    <br />    何處歸且遠，送君東悠悠。滄溟千萬里，日夜一孤舟。    <br />    曠望絕國所，微茫天際愁。有時近仙境，不定若夢遊。    <br />    或見青色古，孤山百里秋。前心方杳眇，後路勞夷猶。    <br />    離別惜吾道，風波敬皇休。春浮花氣遠，思逐海水流。    <br />    日暮驪歌後，永懷空滄洲。   </p>   <p>    <b>     <font color=\"#FF6600\">越中問海客</font>    </b>    <br />    風雨滄洲暮，一帆今始歸。自雲發南海，萬里速如飛。    <br />    初謂落何處，永將無所依。冥茫漸西見，山色越中微。    <br />    誰念去時遠，人經此路稀。泊舟悲且泣，使我亦沾衣。    <br />    浮海焉用說，憶鄉難久違。縱為魯連子，山路有柴扉。   </p>   <p>    <b>     <font color=\"#FF6600\">闕題</font>    </b>    <br />    道由白雲盡，春與青溪長。時有落花至，遠隨流水香。    <br />    閒門向山路，深柳讀書堂。幽映每白日，清輝照衣裳。   </p>   <p>    <b>     <font color=\"#FF6600\">寄江滔求孟六遺文</font>    </b>    <br />    南望襄陽路，思君情轉親。偏知漢水廣，應與孟家鄰。    <br />    在日貪為善，昨來聞更貧。相如有遺草，一為問家人。   </p>   <p>    <b>     <font color=\"#FF6600\">積雪為小山</font>    </b>    <br />    飛雪伴春還，春庭曉自閒。虛心應任道，遇賞遂成山。    <br />    峰小形全秀，巖虛勢莫攀。以幽能皎潔，謂近可循環。    <br />    孤影臨冰鏡，寒光對玉顏。不隨遲日盡，留顧歲華間。   </p>   <p>    <b>     <font color=\"#FF6600\">贈喬琳（一作張謂詩）</font>    </b>    <br />    去年上策不見收，今年寄食仍淹留。羨君有酒能共醉，羨君無錢能不憂。    <br />    如今五侯不待客，羨君不問五侯宅。如今七貴方自尊，羨君不過七貴門。    <br />    丈夫會應有知己，世上悠悠何足論。   </p>   <p>    <b>     <font color=\"#FF6600\">茙葵花歌（一作岑參詩）</font>    </b>    <br />    昨日一花開，今日一花開；今日花正好，昨日花已老。    <br />    人生不得長少年，莫惜床頭酤酒錢；請君有錢向酒家，君不見茙葵花。   </p>   <p></p>  </center> "}