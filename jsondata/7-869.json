{"id":"7-869","content":"   <div align=\"center\">   <span class=\"style1\">劉瀾</span>  </div>  <p align=\"center\">宋端宗年間道士。</p>  <p align=\"center\">   <span class=\"style2\">慶宮春‧重登峨眉亭感舊</span>   <br />   春翦綠波，日明金渚，鏡光盡浸寒碧。喜溢雙蛾，迎風一笑，兩情依舊脈脈。   <br />   那時同醉，錦袍濕、烏紗欹側。英遊何在，滿目青山，飛下孤白。   <br />   片帆誰上天門，我亦明朝，是天門客。平生高興，青蓮一葉，從此飄然八極。   <br />   磯頭綠樹，見白馬、書生破敵。百年前事，欲問東風，酒醒長笛。  </p>  <p align=\"center\">   <span class=\"style2\">瑞鶴仙‧海棠</span>   <br />   向陽看未足。更露立欄杆，日高人獨。江空佩鳴玉。問煙鬟霞臉，為誰膏沐。   <br />   情間景淑。嫁東風、無媒自卜。鳳台高，貪伴吹笙，驚下九天霜鵠。   <br />   紅蹙。花開不到，杜老溪壯，已公茅屋。山城水國。歡易斷，夢難續。   <br />   記年時馬上，人酣花醉，樂奏開元舊曲。夜歸來，駕錦漫天，絳紗萬燭。  </p>  <p align=\"center\">   <span class=\"style2\">齊天樂‧吳興郡宴遇舊人</span>   <br />   玉釵分向金華後，回頭路迷仙苑。落翠驚風，流紅逐水，誰信人問重見。   <br />   花深半面。尚歌得新詞，柳家三變。綠葉陰陰，可憐不似那時看。   <br />   劉郎今度更老，雅懷都不到，舊帶題扇。花信風高，苕溪月冷，明日雲帆天遠。   <br />   塵緣較短。怪一夢輕回，酒闌歌散。別鶴驚心，感時花淚濺。  </p>  <p align=\"center\">   <span class=\"style2\">買陂塘‧遊天臺雁蕩東湖</span>   <br />   御風來、翠鄉深處，連天雲錦平遠。臥遊已動蓬舟興，那在芙蓉城畔。   <br />   巾懶岸。任壓頂嵯峨，滿鬢絲零亂。   <br />   飛吟水殿。載十丈青青，隨波弄粉，菰雨淚如霰。   <br />   斜陽外，也有新妝半面。無言應對花怨。西湖千頃腥塵暗。更憶鑒湖一片。   <br />   何日見。試折藕占絲，絲與腸俱斷。   <br />   遐征漸倦。當潁尾湖頭，綠波彩筆，相伴老坡健。  </p> "}