{"id":"7-796","content":"   <div align=\"center\">   <span class=\"style1\">蘇氏</span>  </div>  <p align=\"center\">   <span class=\"style2\">臨江仙‧立春寄季順妹</span>   <br />   一夜東風穿繡戶，融融暖應佳時。春來何處最先知。平明堤上柳，染遍郁金枝。   <br />   姊妹嬉遊時節近，今朝應怨來遲。憑誰說與到家期。玉釵頭上勝，留待遠人歸。  </p>  <p align=\"center\">   <span class=\"style2\">更漏子‧寄季玉妹</span>   <br />   小欄杆，深院宇。依舊當時別處。朱戶鎖，玉樓空。一簾霜日紅。   <br />   弄珠江，何處是，望斷碧雲無際。凝淚眼，出重城。隔溪羌笛聲。  </p>  <p align=\"center\">   <span class=\"style2\">鵲橋仙‧寄季順妹</span>   <br />   星移斗轉，玉蟾西下，漸覺東效向曉。馬嘶人語隔霜林，望千里、長安古道。   <br />   珠宮姊妹，相逢方信，別後十分瘦了。上林歸去正花時，爭奈向、花前又老。  </p>  <p align=\"center\">   <span class=\"style2\">踏莎行‧寄姊妹</span>   <br />   孤館深沈，曉寒天氣。解鞍獨自欄杆倚。暗香浮動月黃昏，落梅風送沾衣袂。   <br />   待寫紅箋，憑誰與寄。先教覓取嬉遊地。到家正是早春時，小桃花下拚沉醉。  </p> "}