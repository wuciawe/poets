{"id":"6-33","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">王無競</font>   </b>  </div>  <p align=\"center\">字仲烈。東萊人。氣豪縱，舉下筆成章科。初授縣尉，累遷殿中御史，預修《   <br />   三教珠英》。神龍初，出為蘇州司馬，後坐交張易之等再貶嶺南。  </p>  <p align=\"center\">   <b>    <font color=\"#FF6600\">和宋之問下山歌</font>   </b>   <br />   日雲暮兮下嵩山，路連綿兮樹石間。出谷口兮見明月，心裴回兮不能還。  </p>  <p align=\"center\">   <b>    <font color=\"#FF6600\">北使長城</font>   </b>   <br />   秦世築長城，長城無極已。暴兵四十萬，興工九千里。   <br />   死人如亂麻，白骨相撐委。殫弊未雲悟，窮毒豈知止。   <br />   胡塵未北滅，楚兵遽東起。六國復囂囂，兩龍鬥觺觺。   <br />   卯金竟握讖，反璧俄淪祀。仁義寢邦國，狙暴行終始。   <br />   一旦咸陽宮，翻為漢朝市。  </p>  <p align=\"center\">   <b>    <font color=\"#FF6600\">鳳台曲</font>   </b>   <br />   鳳台何逶迤，嬴女管參差。一旦彩雲至，身去無還期。   <br />   遺曲此台上，世人多學吹。一吹一落淚，至今憐玉姿。  </p>  <p align=\"center\">   <b>    <font color=\"#FF6600\">銅雀台</font>   </b>   <br />   北登銅雀上，西望青松郭。穗帳空蒼蒼，陵田紛漠漠。   <br />   平生事已變，歌吹宛猶昨。長袖拂玉塵，遺情結羅幕。   <br />   妾怨在朝露，君恩豈中薄。高台奏曲終，曲終淚橫落。  </p>  <p align=\"center\">   <b>    <font color=\"#FF6600\">巫山（一作宋之問詩）</font>   </b>   <br />   神女向高唐，巫山下夕陽。裴回行作雨，婉孌逐荊王。   <br />   電影江前落，雷聲峽外長。朝雲無處所，台館曉蒼蒼。   <br />  </p> "}