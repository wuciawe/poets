{"id":"6-210","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">陸敬</font>   </b>  </div>  <p align=\"center\">仕竇建德為祭酒。秦王軍武牢，敬說建德自太行上黨進，乘唐之虛以取山北，   <br />   建德不從，以及於敗，後歸唐。集十四卷，今存詩四首。  </p>  <p align=\"center\">   <b>    <font color=\"#FF6600\">巫山高</font>   </b>   <br />   巫岫郁岧嶢，高高入紫霄。白雲抱危石，玄猿掛迥條。   <br />   懸崖激巨浪，脆葉隕驚飆。別有陽台處，風雨共飄颻。  </p>  <p align=\"center\">   <b>    <font color=\"#FF6600\">遊隋故都</font>   </b>   <br />   洛城聊顧步，長想遂留連。水斗宮初毀，風變鼎將遷。   <br />   皋陶德不建，汾隅祀忽焉。宗祊曠無象，聲朔緬誰傳。   <br />   枌榆何冷落，禾黍郁芊綿。悲歌盡商頌，太息憫周篇。   <br />   來蘇佇聖德，濡足乃乘干。正始淳風被，人勞用息肩。   <br />   舞象文思澤，偃伯武功宣。則百昌厥後，於萬永斯年。   <br />   茲辰素商節，灰管變星躔。平原悴秋草，喬木斂寒煙。   <br />   翻黃墜疏葉，凝翠積高天。參差海曲雁，寂寞柳門蟬。   <br />   興悼今如此，悲愁復在旃。彷徨不忍去，杖策屢回邅。  </p>  <p align=\"center\">   <b>    <font color=\"#FF6600\">遊清都觀尋沈道士得都字</font>   </b>   <br />   聊排靈瑣闥，徐步入清都。青溪冥寂士，思玄徇道樞。   <br />   十芒生藥笥，七焰發丹爐。縹帙桐君錄，朱書王母符。   <br />   宮槐散綠穗，日槿落青柎。矯翰雷門鶴，飛來葉縣鳧。   <br />   凌風自可御，安事迫中區。方追羽化侶，從此得玄珠。  </p>  <p align=\"center\">   <b>    <font color=\"#FF6600\">七夕賦詠成篇</font>   </b>   <br />   夙駕鳴鸞啟閶闔，霓裳遙裔儼天津。五明霜紈開羽扇，   <br />   百和香車動畫輪。婉孌夜分能幾許，靚妝冶服為誰新。   <br />   片時歡娛自有極，已復長望隔年人。  </p> "}