{"id":"6-150","content":"   <center>   <font color=\"#FF6600\" size=\"+3\" face=\"標楷體\">    <b>姚鵠</b>   </font>   <p>字居雲，蜀人。登會昌三年進士第。</p>   <p>    <b>     <font color=\"#FF6600\">送李潛歸綿州覲省</font>    </b>    <br />    朱樓對翠微，紅旆出重扉。此地千人望，寥天一鶴歸。    <br />    雪封山崦白，鳥拂棧梁飛。誰比趨庭戀，驪珠耀綵衣。   </p>   <p>    <b>     <font color=\"#FF6600\">塞外寄張侍御</font>    </b>    <br />    千里入黃雲，羈愁日日新。疏鐘關路曉，遠雨寒山春。    <br />    南眺有歸雁，北來無故人。卻思陪宴處，回望與天鄰。   </p>   <p>    <b>     <font color=\"#FF6600\">曉發（一作趙嘏詩）</font>    </b>    <br />    旅行宜早發，況復是南歸。月影緣山盡，鐘聲隔浦微。    <br />    殘星螢共失，落葉鳥和飛。去去渡南浦，村中人出稀。   </p>   <p>    <b>     <font color=\"#FF6600\">題終南山隱者居</font>    </b>    <br />    開門絕壑旁，躡蘚過花梁。路入峰巒影，風來芝術香。    <br />    夜吟明雪牖，春夢閉雲房。盡室更何有，一琴兼一觴。   </p>   <p>    <b>     <font color=\"#FF6600\">嘉川驛樓晚望</font>    </b>    <br />    樓壓寒江上，開簾對翠微。斜陽諸嶺暮，古渡一僧歸。    <br />    窗迥雲衝起，汀遙鳥背飛。誰言坐多倦，目極自忘機。   </p>   <p>    <b>     <font color=\"#FF6600\">送人歸吳</font>    </b>    <br />    東吳與上國，萬里路迢迢。為別晨昏久，全輕水陸遙。    <br />    湘陰島上寺，楚色月中潮。到此一長望，知君積恨銷。   </p>   <p>    <b>     <font color=\"#FF6600\">送石貫歸湖州</font>    </b>    <br />    同志幸同年，高堂君獨還。齊榮恩未報，共隱事應閒。    <br />    訪寺臨湖岸，開樓見海山。洛中推二陸，莫久戀鄉關。   </p>   <p>    <b>     <font color=\"#FF6600\">送劉耕歸舒州</font>    </b>    <br />    四座莫紛紛，須臾岐路分。自從同得意，誰不惜離群。    <br />    舊國連青海，歸程在白雲。棄繻當日路，應競看終軍。   </p>   <p>    <b>     <font color=\"#FF6600\">寄贈許璋少府</font>    </b>    <br />    若說君高道，何人更得如。公庭唯樹石，生計是琴書。    <br />    詩句峭無敵，文才清有餘。不知尺水內，爭滯北溟魚。   </p>   <p>    <b>     <font color=\"#FF6600\">寄雍陶先輩</font>    </b>    <br />    知音杳何處，書札寄無由。獨宿月中寺，相思天畔樓。    <br />    露凝衰草白，螢度遠煙秋。悵望難歸枕，吟勞生夜愁。   </p>   <p>    <b>     <font color=\"#FF6600\">寄友人</font>    </b>    <br />    西風又開菊，久客意如何。舊國天涯遠，清砧月夜多。    <br />    明時難際會，急景易蹉跎。抱玉終須獻，誰言戀薜蘿。   </p>   <p>    <b>     <font color=\"#FF6600\">感懷陳情</font>    </b>    <br />    恩重空感激，何門誓殺身。謬曾分玉石，竟自困風塵。    <br />    陰谷非因暖，幽叢豈望春。升沉在言下，應念異他人。   </p>   <p>    <b>     <font color=\"#FF6600\">送程秀才下第歸蜀</font>    </b>    <br />    鶯遷與鶂退，十載泣岐分。蜀道重來老，巴猿此去聞。    <br />    曉程侵嶺雪，遠棧入溪雲。莫滯趨庭戀，榮親只待君。   </p>   <p>    <b>     <font color=\"#FF6600\">旱魚詞上苗相公</font>    </b>    <br />    似龍鱗已足，唯是欠登門。日裡腮猶濕，泥中目未昏。    <br />    乞鋤防蟻穴，望水瀉金盆。他日能為雨，公田報此恩。   </p>   <p>    <b>     <font color=\"#FF6600\">野寺寓居即事二首</font>    </b>    <br />    南山色當戶，初日半簷時。鶴去臥看遠，僧來嫌起遲。    <br />    窗明雲影斷，庭曉樹陰移。何處題新句，連溪密葉垂。   </p>   <p>古寺更何有，當庭唯折幢。伴僧青蘚榻，對雨白雲窗。    <br />    暝色生前嶺，離魂隔遠江。沙洲半藜草，飛鷺白雙雙。   </p>   <p>    <b>     <font color=\"#FF6600\">襄州獻盧尚書</font>    </b>    <br />    立事成功盡遠圖，一方獨與萬方殊。藩臣皆競師兵略，相國今多揖廟謨。    <br />    禮樂政行凋弊俗，歌謠聲徹帝王都。即隨鳳詔歸何處，只是操持造化爐。   </p>   <p>    <b>     <font color=\"#FF6600\">將歸蜀留獻恩地僕射二首</font>    </b>    <br />    自持衡鏡採幽沈，此事常聞曠古今。危葉只將終委地，焦桐誰料卻為琴。    <br />    蒿萊詎報生成德，犬馬空懷感戀心。明日還家盈眼血，定應回首即沾襟。   </p>   <p>江上長思狎釣翁，此心難與昨心同。自承丘壑新恩重，已分煙霞舊隱空。    <br />    龍變偶因資巨浪，鳥飛誰肯借高風。應憐死節無門效，永歎潛懷似轉蓬。   </p>   <p>    <b>     <font color=\"#FF6600\">隨州獻李侍御二首</font>    </b>    <br />    彩筆曾專造化權，道尊翻向宦途閒。端居有地唯栽藥，靜坐無時不憶山。    <br />    德望舊懸霄漢外，政聲新溢路岐間。眾知聖主搜賢相，朝夕欲征黃霸還。   </p>   <p>再刖未甘何處說，但垂雙淚出咸秦。風塵匹馬來千里，蓬梗全家望一身。    <br />    舊隱每懷空竟夕，愁眉不展幾經春。今朝儻降非常顧，倒屐寧惟有古人。   </p>   <p>    <b>     <font color=\"#FF6600\">虢州獻楊抑卿二首</font>    </b>    <br />    蓋世英華更有誰，賦成傳寫遍坤維。名科累中求賢日，苦節高標守郡時。    <br />    樓上叫雲秋鼓角，林間宿鶴夜旌旗。征歸詔下應非久，德望人情在鳳池。   </p>   <p>碧山曾共惜分陰，暗學相如賦上林。到此敢逾千里恨，歸家且遂十年心。    <br />    疏愚只怯膺門險，淺薄爭窺孔室深。一顧儻憐持苦節，更令何處問升沉。   </p>   <p>    <b>     <font color=\"#FF6600\">贈邊將</font>    </b>    <br />    三邊近日往來通，儘是將軍鎮撫功。兵統萬人為上將，威加千里懾西戎。    <br />    清笳繞塞吹寒月，紅旆當山肅曉風。卻恨北荒沾雨露，無因掃盡虜庭空。   </p>   <p>    <b>     <font color=\"#FF6600\">送費煉師供奉赴上都</font>    </b>    <br />    縮地周遊不計程，古今應只有先生。已同化鶴臨華表，又見驂龍向玉清。    <br />    蘿磴靜攀雲共過，雪壇當醮月孤明。無因相逐朝天帝，空羨煙霞得送迎。   </p>   <p>    <b>     <font color=\"#FF6600\">和徐先輩秋日遊涇州南亭呈三二同年</font>    </b>    <br />    多此歡情泛鷁舟，桂枝同折塞同遊。聲喧島上巢松鶴，影落杯中過水鷗。    <br />    送日暮鐘交戍嶺，叫雲寒角動城樓。酒酣笑語秋風裡，誰道槐花更起愁。   </p>   <p>    <b>     <font color=\"#FF6600\">送黃頗歸袁</font>    </b>    <br />    莫倦連期在醉鄉，孔門多戀惜分行。文章聲價從來重，霄漢途程此去長。    <br />    何處聽猿臨萬壑，幾宿因月滯三湘。爐峰若上應相憶，不得同過惠遠房。   </p>   <p>    <b>     <font color=\"#FF6600\">和陝州參軍李通微首夏書懷呈同寮張裳段群二先輩</font>    </b>    <br />    公門何事更相牽，邵伯優賢任養閒。滿院落花從覆地，半簷初日未開關。    <br />    尋仙鄭谷煙霞裡，避暑柯亭樹石間。獨為高懷誰和繼，掾曹同處桂同攀。   </p>   <p>    <b>     <font color=\"#FF6600\">玉真觀尋趙尊師不遇</font>    </b>    <br />    羽客朝元晝掩扉，林中一徑雪中微。松陰繞院鶴相對，山色滿樓人未歸。    <br />    盡日獨思風馭返，寥天幾望野雲飛。憑高目斷無消息，自醉自吟愁落暉。   </p>   <p>    <b>     <font color=\"#FF6600\">及第後上主司王起</font>    </b>    <br />    三年竭力向春闈，塞斷浮華眾路岐。盛選棟樑非昔日，平均雨露及明時。    <br />    登龍舊美無邪徑，折桂新榮盡直枝。莫道只陪金馬貴，相期更在鳳凰池。   </p>   <p>    <b>     <font color=\"#FF6600\">送賀知章入道</font>    </b>    <br />    若非堯運及垂衣，肯許巢由脫俗機。太液始同黃鶴下，仙鄉已駕白雲歸。    <br />    還披舊褐辭金殿，卻捧玄珠向翠微。羈束慚無仙藥分，隨車空有夢魂飛。   </p>   <p>    <b>     <font color=\"#FF6600\">送友人出塞</font>    </b>    <br />    帝城春色著寒梅，去恨離懷醉不開。作別欲將何計免，此行應又隔年回。    <br />    入河殘日雕西盡，捲雪驚蓬馬上來。有思莫忘清塞學，眾傳君負佐王才。   </p>   <p>    <b>     <font color=\"#FF6600\">送僧歸新羅</font>    </b>    <br />    淼淼萬餘里，扁舟發落暉。滄溟何歲別，白首此時歸。    <br />    寒暑途中變，人煙嶺外稀。驚天巨鰲鬥，蔽日大鵬飛。    <br />    雪入行砂屨，雲生坐石衣。漢風深習得，休恨本心違。   </p>   <p>    <b>     <font color=\"#FF6600\">奉和秘監從翁夏日陝州河亭晚望</font>    </b>    <br />    洪河何處望，一境在孤煙。極野如藍日，長波似鏡年。    <br />    捲簾花影裡，倚檻鶴巢邊。霞焰侵旌旆，灘聲雜管弦。    <br />    鐘微來疊岫，帆遠落遙天。過客多相指，應疑會水仙。   </p>   <p>    <b>     <font color=\"#FF6600\">風不鳴條</font>    </b>    <br />    吾君理化清，上瑞報時平。曉吹何曾歇，柔條自不鳴。    <br />    花香知暗度，柳動覺潛生。只見低垂影，那聞擊觸聲。    <br />    大王初溥暢，少女正輕盈。幸遇無私力，幽芳願發榮。   </p>   <p>    <b>     <font color=\"#FF6600\">書情獻知己</font>    </b>    <br />    日日恨何窮，巴雲舊隱空。一為棲寓客，二見北歸鴻。    <br />    有道期攀桂，無門息轉蓬。賃居將罄比，乞食與僧同。    <br />    花月登臨處，江山悵望中。眾皆輕病驥，誰肯救焦桐。    <br />    坐惜春還至，愁吟夜每終。谷寒思變律，葉晚怯回風。    <br />    謁蔡慚王粲，憐衡冀孔融。深恩知尚在，何處問窮通。    <br />   </p>  </center> "}