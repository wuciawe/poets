{"id":"7-129","content":"   <div align=\"center\">   <span class=\"style1\">向滈</span>  </div>  <p align=\"center\">字豐之，號樂齋，開封（今屬河南）人。   <br />   自幼能詩，從王庭珪遊，紹興間官萍鄉令。  </p>  <p align=\"center\">   <span class=\"style2\">水調歌頭</span>   <br />   短棹艤湍石，華月滿汀洲。應知孤客無寐，特地照離憂。   <br />   誰念姮娥單枕，寂寞廣寒宮殿，亦自●●●。●●●●●，●●●●●。   <br />   ●憐我，塵滿袖，雪盈頭。兩鄉千里縈恨，何事不歸休。   <br />   遙想閨中今夜，夜久寒生玉臂，猶自倚高樓，別淚入湘水，歸夢繞鄜州。  </p>  <p align=\"center\">   <span class=\"style2\">念奴嬌‧木樨</span>   <br />   霜威淒緊，政悲風搖落，千山群木。十里清香方盛賞，岩桂嬌黃奼綠。   <br />   九畹衰業，東籬落蕊，到此成粗俗。孤標高遠，淡然還媚幽獨。   <br />   憔悴詩老多情，問佳人底事，幽居空谷。日暮天寒垂翠袖，愁倚蕭蕭脩竹。   <br />   林下神情，月邊風露，不向雕欄曲。殷勤惟有，篆煙留得餘馥。  </p>  <p align=\"center\">   <span class=\"style2\">滿庭芳‧壽妻母高令人</span>   <br />   玉粉勻梅，麴塵浮柳，盡簷遲日融融。金猊噴麝，庭戶轉香風。   <br />   好是閒居戲彩，壽觴舉、和滿春容。須知道，閨門孕秀，佳氣在簾櫳。   <br />   無窮。觀盛事，年年此會，拚醉金鍾。又何須、西池高宴仙宮。   <br />   盡把喬松●壽，兼大國、秦虢重封。那堪更，門欄多喜，女婿近乘龍。  </p>  <p align=\"center\">   <span class=\"style2\">青玉案</span>   <br />   別時抆淚花無語。但一味、教郎佳。此日扁舟遊遠浦。   <br />   雨晴雲樹。月斜煙樹。目斷家何許。   <br />   紅箋不寄相思句。人在瀟湘雁回處。屈指歸期秋已幕。   <br />   萬千里路。兩三頭緒。恨不飛將去。  </p>  <p align=\"center\">   <span class=\"style2\">青玉案</span>   <br />   多情賦得相思分。便攬斷、愁和悶。萬種千般說不盡。   <br />   吃他圈樻，被他拖逗，便佛也、須教恨。   <br />   傳消寄息無憑信。水遠山遙怎生奔。夢也而今難得近。   <br />   伊還知道，為伊成病，便死也、誰能問。  </p>  <p align=\"center\">   <span class=\"style2\">小重山</span>   <br />   翡翠林梢青黛山。小樓新罨畫，捲珠簾。碧紗窗外水挼藍。憑欄處，相對玉纖纖。   <br />   人散酒闌珊。夜長都睡皺，唾花衫。一彎殘月下風簷。淩波去，羅襪步蹁躚。  </p>  <p align=\"center\">   <span class=\"style2\">踏莎行</span>   <br />   萬水千山，兩頭三緒。憑高望斷迢迢路。錢塘江上客歸遲，落花流水青春暮。   <br />   步步金蓮，朝朝瓊樹。目前都是傷心處。飛鴻過盡沒書來，夢魂依舊陽臺雨。  </p>  <p align=\"center\">   <span class=\"style2\">蝶戀花</span>   <br />   費盡東君無限巧。玉減香銷，回首令人老。夢繞嶺頭歸未到。角聲吹斷江天曉。   <br />   燕子來時春正好。寸寸柔腸，休問愁多少。從此歡心還草草。憑欄一任桃花笑。  </p>  <p align=\"center\">   <span class=\"style2\">臨江仙‧再到桂林</span>   <br />   瘦損東陽綠底事，離愁別恨難禁。夜長誰共擁孤衾。來時青鬢在，今已二毛侵。   <br />   流水青山依舊是，蘭橈往事空尋。一番風雨又春深。桃花都落盡，贏得是清陰。  </p>  <p align=\"center\">   <span class=\"style2\">臨江仙</span>   <br />   亂後此身何計是，翠微深處柴扉。即今雙鬢已如絲。虛名將底用，真意在鴟夷。   <br />   治國無謀歸去好，衡門猶可樓遲。不妨沉醉典春衣。人生行樂耳，須富貴何時。  </p>  <p align=\"center\">   <span class=\"style2\">武陵春‧藤州江月樓</span>   <br />   長記酒醒人散後，風月滿江樓。樓外煙波萬頃秋。高檻冷颼颼。   <br />   想見雲鬟香霧濕，斜墜玉搔頭。兩處相思一樣愁。休更照鄜州。  </p>  <p align=\"center\">   <span class=\"style2\">阮郎歸</span>   <br />   隔離疏影照橫塘。東風吹暗香。隴頭歸路指蒼茫。江南春興長。   <br />   扃小院，靜回廊。有人憑短牆。角聲驚夢月橫窗。此時能斷腸。  </p>  <p align=\"center\">   <span class=\"style2\">南鄉子‧白石鋪</span>   <br />   臨水窗兒。與捲珠簾看畫眉。雨浴紅衣驚起後，爭知。水遠山長各自飛。   <br />   受盡孤棲。極目風煙說與誰。直是為他憔悴損，尋思。怎得心腸一似伊。  </p>  <p align=\"center\">   <span class=\"style2\">西江月</span>   <br />   流水斷橋衰草，西風落日清笳。往來贏得鬢邊華。此去征鞍休跨。   <br />   煙漵綠深陂筱，霜籬紅老江花。青山盡處是儂家。擬喚漁舟東下。  </p>  <p align=\"center\">   <span class=\"style2\">西江月</span>   <br />   門柳疏疏映日，井桐策策翻秋。蕭條不似那時遊。只有山光依舊。   <br />   別久猶牽去夢，懷多還惹新愁。吹簫人在雁回州。不管沈郎消瘦。  </p>  <p align=\"center\">   <span class=\"style2\">西江月</span>   <br />   竹寺青燈永夜，江城黃葉高秋。當時文物盡交遊。更為笛聲懷舊。   <br />   牢落一生羈思，風流萬斛詩愁。強邀從事到青州。酒病綿綿越瘦。  </p>  <p align=\"center\">   <span class=\"style2\">西江月</span>   <br />   抵死漫生要見，偷方覓便求歡。十分贏得帶圍寬。劃地如今難戀。   <br />   枕畔水沉煙盡，床頭銀蠟燒殘。鴛衾不覺夜深寒。記取有人腸斷。  </p>  <p align=\"center\">   <span class=\"style2\">西江月</span>   <br />   別後千思萬想，眼前一日三秋。小街欄檻記追遊。料得新妝依舊。   <br />   自笑非常蒂殢，為他無限閒愁。莫將離恨寄鄜州。聞道腰肢愈瘦。  </p>  <p align=\"center\">   <span class=\"style2\">虞美人‧臨安客店</span>   <br />   酒闌欹枕新涼夜。斷盡人腸也。西風吹起許多愁。不道沉腰潘鬢、不禁秋。   <br />   如今病也無人管。真個難消遣。東鄰一笑直千金。爭奈茂陵情分、在文君。  </p>  <p align=\"center\">   <span class=\"style2\">虞美人</span>   <br />   寶梳半脫文窗裡。玉軟因誰醉。錦鴛應是懶熏香。●我水村孤酌、減疏狂。   <br />   此時縱有千金笑。情味如伊少。帶圍寬盡莫教知。嫌怕為儂成病、似前時。  </p>  <p align=\"center\">   <span class=\"style2\">南歌子</span>   <br />   路盡湘江水，人行癉霧間。昏昏西日度嚴關。天外一簪初見、嶺南山。   <br />   北雁連書斷，新霜點鬢斑。此時休問幾時還。准擬桂林佳處、過春殘。  </p>  <p align=\"center\">   <span class=\"style2\">點絳唇</span>   <br />   屈指新冬，肅霜天氣重陽後。授衣時候。蘭菊香盈袖。   <br />   此日生申，維岳鍾神秀。傾名酎。篆添金獸。共祝如椿壽。  </p>  <p align=\"center\">   <span class=\"style2\">減字木蘭花</span>   <br />   多情被惱。枉了東君無限巧。真個愁人。一片輕飛減卻春。   <br />   欄杆憑暖。目斷彩雲腸也斷。兩岸青山。隱隱孤舟浪接天。  </p>  <p align=\"center\">   <span class=\"style2\">朝中措</span>   <br />   平生此地幾經過。家近奈情何。長記月斜風勁，小舟猶渡煙波。   <br />   而今老大，歡消意減，只有愁多。不似舊時心性，夜長聽徹漁歌。  </p>  <p align=\"center\">   <span class=\"style2\">憶秦娥</span>   <br />   秋蕭索。別來先自情懷惡。情懷惡。日斜庭院，月明簾幕。   <br />   輕離卻似於人薄。而今休更思量著。思量著。肝腸空斷，水雲遼邈。  </p>  <p align=\"center\">   <span class=\"style2\">攤破醜奴兒</span>   <br />   自笑好癡迷。只為俺、忒煞雛兒。   <br />   近來都得傍人道，帖兒上面，言兒語子，那底都是虛脾。   <br />   樓上等多時。兩地裡、人馬都饑。   <br />   低低說與當直底，轎兒抬轉，喝聲靠裡，看俺麼、裸而歸。  </p>  <p align=\"center\">   <span class=\"style2\">好事近</span>   <br />   清曉渡橫江，江上月寒霜白。寂寞斷橋南畔，有一枝春色。   <br />   玉肌孤瘦恰如伊，此際轉相憶。且道這些煩惱，看幾時休得。  </p>  <p align=\"center\">   <span class=\"style2\">點絳唇‧和彪德美韻贈楊伯原</span>   <br />   蕙怨蘭愁，玉台羞對啼妝面。懶勻香臉。不放眉峰展。   <br />   幽恨誰知，錦字空傳遠。何時見。為郎腸斷。不似郎情淺。  </p>  <p align=\"center\">   <span class=\"style2\">阮郎歸</span>   <br />   湘南樓上好憑欄。西風吹鼻酸。宦遊何處不驚湍。白鷗盟已寒。   <br />   空飲恨，廢追歡。沈郎衣帶寬。故人休放酒杯乾。而今行路難。  </p>  <p align=\"center\">   <span class=\"style2\">如夢令‧道人書郡樓</span>   <br />   舊恨新愁無際。近水遠山都是。西北有高樓，正為行藏獨倚。   <br />   留滯。留滯。家在吳頭楚尾。  </p>  <p align=\"center\">   <span class=\"style2\">如夢令‧次韻子文邢文</span>   <br />   夢斷綠窗鶯語。消遣客愁無處。小檻俯青郊，恨滿楚江南路。   <br />   歸去。歸去。花落一川煙雨。  </p>  <p align=\"center\">   <span class=\"style2\">如夢令‧書百方觀音寺壁</span>   <br />   直面雨輕風峭。極目水空煙渺。家在武陵溪，無限壑譏峰誚。   <br />   歸好。歸好。睡足一江春曉。  </p>  <p align=\"center\">   <span class=\"style2\">如夢令‧書弋陽樓</span>   <br />   樓上千峰翠巘。樓下一灣清淺。寶簟酒醒時，枕上月華如練。   <br />   留戀。留戀。明日水村煙岸。  </p>  <p align=\"center\">   <span class=\"style2\">如夢令</span>   <br />   楊柳千絲萬縷。特地織成愁緒。休更唱陽關，便是渭城西路。   <br />   歸去。歸去。紅杏一腮春雨。  </p>  <p align=\"center\">   <span class=\"style2\">如夢令</span>   <br />   野店幾杯空酒。醉裡兩眉長皺。已自不成眠，那更灑醒時候。   <br />   知否。知否。直是為他消瘦。  </p>  <p align=\"center\">   <span class=\"style2\">如夢令</span>   <br />   誰伴明窗獨坐。和我影兒兩個。燈燼欲眠時，影也把人拋躲。   <br />   無那。無那。好個恓惶的我。  </p>  <p align=\"center\">   <span class=\"style2\">如夢令</span>   <br />   廝守許多時價。誰信一籌一畫。相送到礬園，贏得淚珠如瀉。   <br />   揮灑。揮灑。將底江州司馬。  </p>  <p align=\"center\">   <span class=\"style2\">長相思</span>   <br />   桃花堤。柳花堤。芳草橋邊花滿溪。而今戎馬嘶。   <br />   千山西。萬山西。歸雁橫雲落日低。登樓望欲迷。  </p>  <p align=\"center\">   <span class=\"style2\">長相思</span>   <br />   行相思。坐相思。兩處相思各自知。相思更為誰。   <br />   朝相思。暮相思。一日相思十二時。相思無盡期。  </p>  <p align=\"center\">   <span class=\"style2\">菩薩蠻‧望行人</span>   <br />   小樓不放珠簾捲。菱花羞照啼妝面。金鴨水沉煙。待君來共添。   <br />   鵲聲生暗喜。翠袖輪纖指。細細數歸程。臉桃春色深。  </p>  <p align=\"center\">   <span class=\"style2\">菩薩蠻</span>   <br />   雲屏月帳孤鸞恨。香消玉減無人問。斜倚碧琅玕。蕭蕭生暮寒。   <br />   低垂雙翠袖。袖薄輕寒透。庭院欲黃昏。凝情空斷魂。  </p>  <p align=\"center\">   <span class=\"style2\">清平樂‧次韻王武子寄遠</span>   <br />   離愁萬斛。春思難拘束。瘦盡玉肌清徹骨。蹙損兩眉秀綠。   <br />   畫屏羅幌輸君。文鱗錦翼尤勤。長記酒醒香冷，笑將髻子隈人。  </p>  <p align=\"center\">   <span class=\"style2\">卜算子‧寄內</span>   <br />   休逞一靈心，爭甚閑言語。十一年間並枕時，沒個牽情處。   <br />   四歲學言兒，七歲嬌癡女。說與傍人也斷腸，你自思量取。  </p> "}