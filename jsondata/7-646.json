{"id":"7-646","content":"   <div align=\"center\">   <span class=\"style1\">曾布</span>  </div>  <p align=\"center\">（1036～1107）字子宣，江西南豐人。曾易佔之子。曾鞏異母弟，曾任北宋右相。   <br />   世稱「南豐七曾」（曾鞏、曾肇、曾布、曾紆、曾紘、曾協、曾敦）。  </p>  <p align=\"center\">   <span class=\"style2\">江南好</span>   <br />   江南客，家有甯馨兒。三世文章稱大手，一門兄弟獨良眉。藉甚眾多推。   <br />   千里足，來自渥窪池。莫倚善題鸚鵡賦，青山須待健時歸。不似傲當時。  </p>  <p align=\"center\">   <span class=\"style2\">水調歌頭    <br />    排遍第一   </span>   <br />   魏豪有憑燕，年少客幽并。擊球鬥雞為戲，遊俠久知名。   <br />   因避仇、來東郡。元戎留屬中軍。直氣淩貔虎，須臾叱吒風雲。   <br />   凜凜坐中生。偶乘佳興。輕裘錦帶，東風躍馬，往來尋訪幽勝。   <br />   遊冶出東城。堤上鶯花撩亂，香車寶馬縱橫。   <br />   草軟平沙穩。高樓兩岸春風，語笑隔簾聲。  </p>  <p align=\"center\">   <span class=\"style2\">排遍第二</span>   <br />   袖籠鞭敲登。無語獨閑行。綠楊下、人初靜。煙澹夕陽明。   <br />   窈窕佳人，獨立瑤階，擲果潘郎，瞥見紅顏橫波盻，不勝嬌軟倚銀屏。   <br />   曳紅裳，頻推朱戶，半開還掩，似欲倚、咿啞聲裡，細說深情。   <br />   因遣林間青鳥，為言彼此心期，的的深相許，竊香解佩，綢繆相顧不勝情。  </p>  <p align=\"center\">   <span class=\"style2\">排遍第三</span>   <br />   說良人滑將張嬰。從來嗜酒、還家鎮長酩酊狂酲。   <br />   屋上鳴鳩空鬥，樑間客燕相驚。誰與花為主，蘭房從此，朝雲夕雨兩牽縈。   <br />   似遊絲飄蕩，隨風無定。奈何歲華荏苒，歡計苦難憑。   <br />   唯見新恩繾綣，連枝並翼，香閨日日為郎，誰知松蘿托蔓，一比一毫輕。  </p>  <p align=\"center\">   <span class=\"style2\">排遍第四</span>   <br />   一夕還家醉，開戶起相迎。為郎引裾相庇，低首略潛形。   <br />   情深無隱。欲郎乘間起佳兵。授青萍。茫然撫歡，不忍欺心。   <br />   爾能負心于彼，於我必無情。熟視花鈿不足，剛腸終不能平。   <br />   假手迎天意，一揮霜刃。窗間粉頸斷瑤瓊。  </p>  <p align=\"center\">   <span class=\"style2\">排遍第五</span>   <br />   鳳凰釵、寶玉凋零。慘然悵，嬌魂怨，飲泣吞聲。   <br />   還被淩波呼喚，相將金谷同遊，想見逢迎處，揶揄羞面，妝臉淚盈盈。   <br />   醉眠人、醒來晨起，血凝螓首，但驚喧，白鄰里、駭我卒難明。   <br />   思敗幽囚推究，覆盆無計哀鳴。丹筆終誣服，闤門驅擁，銜冤垂首欲臨刑。  </p>  <p align=\"center\">   <span class=\"style2\">排遍第六‧帶花遍</span>   <br />   向紅塵裡，有喧呼攘臂，轉聲辟眾，莫遣人冤濫、殺張室，忍偷生。   <br />   僚吏驚呼呵叱，狂辭不變如初，投身屬吏，慷慨吐丹誠。   <br />   仿佛縲絏，自疑夢中，聞者皆驚歡，為不平。   <br />   割愛無心，泣對虞姬，手戳傾城寵，翻然起死，不教仇怨負冤聲。  </p>  <p align=\"center\">   <span class=\"style2\">排遍第七‧擷花十八</span>   <br />   羲城元靖賢相國，喜慕英雄士，賜金繒。聞斯事，頻歎賞，封章歸印。   <br />   請贖馮燕罪，日邊紫泥封詔，闔境赦深刑。   <br />   萬古三河風義在，青簡上、眾知名。河東注，任流水滔滔，水涸名難泯。   <br />   至今樂府歌詠。流入管弦聲。  </p> "}