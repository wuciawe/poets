{"id":"6-194","content":"   <center>   <b>    <font face=\"標楷體\" size=\"+3\" color=\"#FF6600\">崔道融</font>   </b>   <p>荊州人，以徵辟為永嘉令，累官右補闕。避地入閩。有《申唐詩》    <br />    三卷，《東浮集》九卷。   </p>   <p>    <b>     <font color=\"#FF6600\">梅花</font>    </b>    <br />    數萼初含雪，孤標畫本難。香中別有韻，清極不知寒。    <br />    橫笛和愁聽，斜枝倚病看。朔風如解意，容易莫摧殘。   </p>   <p>    <b>     <font color=\"#FF6600\">銅雀妓二首</font>    </b>    <br />    嚴妝垂玉箸，妙舞對清風。無復君王顧，春來起漸慵。   </p>   <p>歌咽新翻曲，香銷舊賜衣。陵園春雨暗，不見六龍歸。</p>   <p>    <b>     <font color=\"#FF6600\">春閨二首</font>    </b>    <br />    寒食月明雨，落花香滿泥。佳人持錦字，無雁寄遼西。   </p>   <p>欲剪宜春字，春寒入剪刀。遼陽在何處，莫望寄征袍。</p>   <p>    <b>     <font color=\"#FF6600\">訪僧不遇</font>    </b>    <br />    尋僧已寂寞，林下鎖山房。松竹雖無語，牽衣借晚涼。   </p>   <p>    <b>     <font color=\"#FF6600\">田上</font>    </b>    <br />    雨足高田白，披蓑半夜耕。人牛力俱盡，東方殊未明。   </p>   <p>    <b>     <font color=\"#FF6600\">月夕</font>    </b>    <br />    月上隨人意，人閒月更清。朱樓高百尺，不見到天明。   </p>   <p>    <b>     <font color=\"#FF6600\">槿花</font>    </b>    <br />    槿花不見夕，一日一回新。東風吹桃李，須到明年春。   </p>   <p>    <b>     <font color=\"#FF6600\">西施灘</font>    </b>    <br />    宰嚭亡吳國，西施陷惡名。浣紗春水急，似有不平聲。   </p>   <p>    <b>     <font color=\"#FF6600\">江上逢故人</font>    </b>    <br />    故里琴樽侶，相逢近臘梅。江村買一醉，破淚卻成咍。   </p>   <p>    <b>     <font color=\"#FF6600\">牧豎</font>    </b>    <br />    牧豎持蓑笠，逢人氣傲然。臥牛吹短笛，耕卻傍溪田。   </p>   <p>    <b>     <font color=\"#FF6600\">過農家</font>    </b>    <br />    欲羨農家子，秋新看刈禾。蘇秦無負郭，六印又如何。   </p>   <p>    <b>     <font color=\"#FF6600\">江夕</font>    </b>    <br />    江心秋月白，起柁信潮行。蛟龍化為人，半夜吹笛聲。   </p>   <p>    <b>     <font color=\"#FF6600\">春墅</font>    </b>    <br />    蛙聲近過社，農事忽已忙。鄰婦餉田歸，不見百花芳。   </p>   <p>    <b>     <font color=\"#FF6600\">江村</font>    </b>    <br />    日暮片帆落，江村如有情。獨對沙上月，滿船人睡聲。   </p>   <p>    <b>     <font color=\"#FF6600\">擬樂府子夜四時歌四首</font>    </b>    <br />    吳子愛桃李，月色不到地。明朝欲看花，六宮人不睡。   </p>   <p>涼軒待月生，暗裡螢飛出。低回不稱意，蛙鳴亂清瑟。</p>   <p>月色明如晝，蟲聲入戶多。狂夫自不歸，滿地無天河。</p>   <p>銀缸照殘夢，零淚沾粉臆。洞房猶自寒，何況關山北。</p>   <p>    <b>     <font color=\"#FF6600\">寄人二首</font>    </b>    <br />    花上斷續雨，江頭來去風。相思春欲盡，未遣酒樽空。   </p>   <p>澹澹長江水，悠悠遠客情。落花相與恨，到地一無聲。</p>   <p>    <b>     <font color=\"#FF6600\">江鷗</font>    </b>    <br />    白鳥波上棲，見人懶飛起。為有求魚心，不是戀江水。   </p>   <p>    <b>     <font color=\"#FF6600\">春晚</font>    </b>    <br />    三月寒食時，日色濃於酒。落盡牆頭花，鶯聲隔原柳。   </p>   <p>    <b>     <font color=\"#FF6600\">漢宮詞</font>    </b>    <br />    獨詔胡衣出，天花落殿堂。他人不敢妒，垂淚向君王。   </p>   <p>    <b>     <font color=\"#FF6600\">旅行</font>    </b>    <br />    少壯經勤苦，衰年始浪遊。誰憐不龜手，他處卻封侯。   </p>   <p>    <b>     <font color=\"#FF6600\">班婕妤</font>    </b>    <br />    寵極辭同輦，恩深棄後宮。自題秋扇後，不敢怨春風。   </p>   <p>    <b>     <font color=\"#FF6600\">元日有題</font>    </b>    <br />    十載元正酒，相歡意轉深。自量麋鹿分，只合在山林。   </p>   <p>    <b>     <font color=\"#FF6600\">古樹</font>    </b>    <br />    古樹春風入，陽和力太遲。莫言生意盡，更引萬年枝。   </p>   <p>    <b>     <font color=\"#FF6600\">春題二首</font>    </b>    <br />    青春未得意，見花卻如讎。路逢白面郎，醉插花滿頭。   </p>   <p>滿眼桃李花，愁人如不見。別有惜花人，東風莫吹散。</p>   <p>    <b>     <font color=\"#FF6600\">長安春</font>    </b>    <br />    長安牡丹開，繡轂輾晴雷。若使花長在，人應看不回。   </p>   <p>    <b>     <font color=\"#FF6600\">病起二首</font>    </b>    <br />    病起春已晚，曳筇傷綠苔。強攀庭樹枝，喚作花未開。    <br />    <br />    病起繞庭除，春泥粘屐齒。如從萬里來，骨肉滿面喜。   </p>   <p>    <b>     <font color=\"#FF6600\">峽路</font>    </b>    <br />    清猿啼不住，白水下來新。八月莫為客，夜長愁殺人。   </p>   <p>    <b>     <font color=\"#FF6600\">長門怨</font>    </b>    <br />    長門春欲盡，明月照花枝。買得相如賦，君恩不可移。   </p>   <p>    <b>     <font color=\"#FF6600\">月夕有懷</font>    </b>    <br />    圓光照一海，遠客在孤舟。相憶無期見，中宵獨上樓。   </p>   <p>    <b>     <font color=\"#FF6600\">夜泊九江</font>    </b>    <br />    夜泊江門外，歡聲月裡樓。明朝歸去路，猶隔洞庭秋。   </p>   <p>    <b>     <font color=\"#FF6600\">寒食夜</font>    </b>    <br />    滿地梨花白，風吹碎月明。大家寒食夜，獨貯望鄉情。   </p>   <p>    <b>     <font color=\"#FF6600\">歸燕</font>    </b>    <br />    海燕頻來去，西人獨滯留。天邊又相送，腸斷故園秋。   </p>   <p>    <b>     <font color=\"#FF6600\">長安春</font>    </b>    <br />    珠箔映高柳，美人紅袖垂。忽聞半天語，不見上樓時。   </p>   <p>    <b>     <font color=\"#FF6600\">鑾駕東回</font>    </b>    <br />    兩川花捧御衣香，萬歲山呼輦路長。天子還從馬嵬過，別無惆悵似明皇。   </p>   <p>    <b>     <font color=\"#FF6600\">釣魚</font>    </b>    <br />    閒釣江魚不釣名，瓦甌斟酒暮山青。醉頭倒向蘆花裡，卻笑無端犯客星。   </p>   <p>    <b>     <font color=\"#FF6600\">西施</font>    </b>    <br />    苧蘿山下如花女，佔得姑蘇台上春。一笑不能忘敵國，五湖何處有功臣。   </p>   <p>    <b>     <font color=\"#FF6600\">馬嵬</font>    </b>    <br />    萬乘淒涼蜀路歸，眼前朱翠與心違。重華不是風流主，湘水猶傳泣二妃。   </p>   <p>    <b>     <font color=\"#FF6600\">羯鼓</font>    </b>    <br />    華清宮裡打撩聲，供奉絲簧束手聽。寂寞鑾輿斜谷裡，是誰翻得雨淋鈴。   </p>   <p>    <b>     <font color=\"#FF6600\">寄李左司</font>    </b>    <br />    柏台蘭省共清風，鳴玉朝聯夜被同。肯信人間有兄弟，一生長在別離中。   </p>   <p>    <b>     <font color=\"#FF6600\">梅</font>    </b>    <br />    溪上寒梅初滿枝，夜來霜月透芳菲。清光寂寞思無盡，應待琴樽與解圍。   </p>   <p>    <b>     <font color=\"#FF6600\">天台陳逸人</font>    </b>    <br />    絕粒空山秋復春，欲看滄海化成塵。近拋三井更深去，不怕虎狼唯怕人。   </p>   <p>    <b>     <font color=\"#FF6600\">雪竇禪師</font>    </b>    <br />    雪竇峰前一派懸，雪竇五月無炎天。客塵半日洗欲盡，師到白頭林下禪。   </p>   <p>    <b>     <font color=\"#FF6600\">溪上遇雨二首</font>    </b>    <br />    回塘雨腳如繅絲，野禽不起沉魚飛。耕蓑釣笠取未暇，秋田有望從淋漓。   </p>   <p>坐看黑雲銜猛雨，噴灑前山此獨晴。忽驚雲雨在頭上，卻是山前晚照明。</p>   <p>    <b>     <font color=\"#FF6600\">長門怨</font>    </b>    <br />    長門花泣一枝春，爭奈君恩別處新。錯把黃金買詞賦，相如自是薄情人。   </p>   <p>    <b>     <font color=\"#FF6600\">秋夕</font>    </b>    <br />    自憐三十未西遊，傍水尋山過卻秋。一夜雨聲多少事，不思量盡到心頭。   </p>   <p>    <b>     <font color=\"#FF6600\">過隆中</font>    </b>    <br />    玄德蒼黃起臥龍，鼎分天下一言中。可憐蜀國關張後，不見商量徐庶功。   </p>   <p>    <b>     <font color=\"#FF6600\">關下</font>    </b>    <br />    百二山河壯帝畿，關門何事更開遲。應從漏卻田文後，每度聞雞不免疑。   </p>   <p>    <b>     <font color=\"#FF6600\">寒食客中有懷</font>    </b>    <br />    江上聞鶯禁火時，百花開盡柳依依。故園兄弟別來久，應到清明猶望歸。   </p>   <p>    <b>     <font color=\"#FF6600\">溪夜</font>    </b>    <br />    積雪消來溪水寬，滿樓明月碎琅玕。漁人拋得釣筒盡，卻放輕舟下急灘。   </p>   <p>    <b>     <font color=\"#FF6600\">山居臥疾，廣利大師見訪</font>    </b>    <br />    桐谷孫枝已上弦，野人猶臥白雲邊。九天飛錫應相誚，三到行朝二十年。   </p>   <p>    <b>     <font color=\"#FF6600\">村墅</font>    </b>    <br />    正月二月村墅閒，餘糧未乏人心寬。南鄰雨中揭屋笑，酒熟數家來相看。   </p>   <p>    <b>     <font color=\"#FF6600\">悲李拾遺二首</font>    </b>    <br />    故友從來匪石心，諫多難得主恩深。行朝半夜煙塵起，曉殿吁嗟一鏡沈。   </p>   <p>天涯時有北來塵，因話它人及故人。也是先皇能罪己，殿前頻得觸龍鱗。</p>   <p>    <b>     <font color=\"#FF6600\">題《李將軍傳》</font>    </b>    <br />    猿臂將軍去似飛，彎弓百步虜無遺。漢文自與封侯得，何必傷嗟不遇時。   </p>   <p>    <b>     <font color=\"#FF6600\">酒醒</font>    </b>    <br />    酒醒撥剔殘灰火，多少淒涼在此中。爐畔自斟還自醉，打窗深夜雪兼風。   </p>   <p>    <b>     <font color=\"#FF6600\">郊居友人相訪</font>    </b>    <br />    柴門深掩古城秋，背郭緣溪一徑幽。不有小園新竹色，君來那肯暫淹留。   </p>   <p>    <b>     <font color=\"#FF6600\">鏡湖雪霽貽方干</font>    </b>    <br />    天外曉嵐和雪望，月中歸桌帶冰行。相逢半醉吟詩苦，應抵寒猿裊樹聲。   </p>   <p>    <b>     <font color=\"#FF6600\">秋霽</font>    </b>    <br />    雨霽長空蕩滌清，遠山初出未知名。夜來江上如鉤月，時有驚魚擲浪聲。   </p>   <p>    <b>     <font color=\"#FF6600\">謝朱常侍寄貺蜀茶、剡紙二首</font>    </b>    <br />    瑟瑟香塵瑟瑟泉，驚風驟雨起爐煙。一甌解卻山中醉，便覺身輕欲上天。   </p>   <p>百幅輕明雪未融，薛家凡紙漫深紅。不應點染閒言語，留記將軍蓋世功。</p>   <p>    <b>     <font color=\"#FF6600\">讀杜紫微集</font>    </b>    <br />    紫微才調復知兵，長覺風雷筆下生。還有枉拋心力處，多於五柳賦閒情。   </p>   <p>    <b>     <font color=\"#FF6600\">寓題</font>    </b>    <br />    海上乘查便合仙，若無仙骨未如船。人間亦有支機石，虛被聲名到洞天。   </p>   <p>    <b>     <font color=\"#FF6600\">寓吟集</font>    </b>    <br />    陶集篇篇皆有酒，崔詩句句不無杯。醉來已共身安約，讓卻詩人作酒魁。   </p>   <p>    <b>     <font color=\"#FF6600\">溪居即事</font>    </b>    <br />    籬外誰家不繫船，春風吹入釣魚灣。小童疑是有村客，急向柴門去卻關。   </p>   <p>    <b>     <font color=\"#FF6600\">雞</font>    </b>    <br />    買得晨雞共雞語，常時不用等閒鳴。深山月黑風雨夜，欲近曉天啼一聲。   </p>   <p>    <b>     <font color=\"#FF6600\">獻浙東柳大夫</font>    </b>    <br />    屬城甘雨幾經春，聖主全分付越人。俗眼不知青瑣貴，江頭爭看碧油新。   </p>   <p>    <b>     <font color=\"#FF6600\">楊柳枝詞</font>    </b>    <br />    霧捻煙搓一索春，年年長似染來新。應須喚作風流線，繫得東西南北人。   </p>   <p>    <b>     <font color=\"#FF6600\">楚懷王</font>    </b>    <br />    宮花一朵掌中開，緩急翻為敵國媒。六里江山天下笑，張儀容易去還來。   </p>   <p>    <b>     <font color=\"#FF6600\">對早梅寄友人二首</font>    </b>    <br />    憶得前年君寄詩，海邊三見早梅詞。與君猶是海邊客，又見早梅花發時。   </p>   <p>憶得去年有遺恨，花前未醉到無花。清芳一夜月通白，先脫寒衣送酒家。</p>  </center> "}