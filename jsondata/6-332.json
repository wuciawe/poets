{"id":"6-332","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">盧照鄰</font>   </b>  </div>  <p align=\"center\">（630？～689？）字升之，自號幽憂 子，幽州范陽（今涿州市）   <br />   人，與王勃、楊炯、駱賓王齊名，合稱初唐“四傑”。   <br />   <br />   <b>    <font color=\"#FF6600\">中和樂九章。歌登封第一</font>   </b>   <br />   炎圖喪寶，黃曆開璿。祖武類帝，宗文配天。   <br />   玉鑾垂日，翠華陵煙。東雲干呂，南風入弦。   <br />   山稱萬歲，河慶千年。金繩永結，璧麗長懸。  </p>  <p align=\"center\">   <b>    <font color=\"#FF6600\">中和樂九章。歌明堂第二</font>   </b>   <br />   穆穆聖皇，雍雍明堂。左平右磩，上圓下方。   <br />   調均風雨，制度陰陽。四窗八達，五室九房。   <br />   南通夏火，西瞰秋霜。天子臨御，萬玉鏘鏘。  </p>  <p align=\"center\">   <font color=\"#FF6600\">    <b>中和樂九章。歌東軍第三</b>   </font>   <br />   遐哉廟略，赫矣台臣。橫戈碣石，倚劍浮津。   <br />   風丘佛籜，日域清塵。島夷復祀，龍伯來賓。   <br />   休兵宇縣，獻馘天闉。旆海凱入，耀輝震震。  </p>  <p align=\"center\">   <font color=\"#FF6600\">    <b>中和樂九章。歌南郊第四</b>   </font>   <br />   虔郊上帝，肅事圓丘。龍駕四牡，鸞旗九斿。   <br />   鐘歌晚引，紫煬高浮。日麗蒼璧，雲飛鳴球。   <br />   皇之慶矣，萬壽千秋。  </p>  <p align=\"center\">   <b>    <font color=\"#FF6600\">中和樂九章。歌中宮第五</font>   </b>   <br />   祥遊沙麓，慶洽瑤衣。黃雲晝聚，白氣宵飛。   <br />   居中履正，稟和體微。儀刑赤縣，演教椒闈。   <br />   陶鈞萬國，丹青四妃。河洲在詠，風化攸歸。   <br />   <br />   <font color=\"#FF6600\">    <b>中和樂九章。歌儲宮第六</b>   </font>   <br />   波澄少海，景麗前星。高禖誕聖，甲觀升靈。   <br />   承規翠所，問寢瑤庭。宗儒側席，問道橫經。   <br />   山賓皎皎，國胄青青。黃裳元吉，邦家以寧。  </p>  <p align=\"center\">   <font color=\"#FF6600\">    <b>中和樂九章。歌諸王第七</b>   </font>   <br />   星陳帝子，岳列天孫。義光帶礪，象著乾坤。   <br />   我有明德，利建攸存。苴以茅社，錫以犧樽。   <br />   藩屏王室，翼亮堯門。八才兩獻，夫何足論。  </p>  <p align=\"center\">   <b>    <font color=\"#FF6600\">中和樂九章。歌公卿第八</font>   </b>   <br />   蹇蹇三事，師師百僚。群龍在職，振鷺盈朝。   <br />   豐金輝首，珮玉鳴腰。青蒲翼翼，丹地翹翹。   <br />   歌雲佐漢，捧日匡堯。天工人代，邈邈昭昭。  </p>  <p align=\"center\">   <font color=\"#FF6600\">    <b>中和樂九章。總歌第九</b>   </font>   <br />   明明天子兮聖德揚，穆穆皇后兮陰化康。   <br />   登若木兮坐明堂，池濛汜兮家扶桑。武化偃兮文化昌，禮樂昭兮股肱良。   <br />   君臣已定兮君永無疆，顏子更生兮徒皇皇。   <br />   若有人兮天一方，忠為衣兮信為裳。餐白玉兮飲瓊芳，心思荃兮路阻長。  </p>  <p align=\"center\">   <font color=\"#FF6600\">    <b>關山月</b>   </font>   <br />   塞坦通碣石，虜障抵祁連。相思在萬里，明月正孤懸。   <br />   影移金岫北，光斷玉門前。寄言閨中婦，時看鴻雁天。  </p>  <p align=\"center\">   <font color=\"#FF6600\">    <b>上之回</b>   </font>   <br />   回中道路險，蕭關烽候多。五營屯北地，萬乘出西河。   <br />   單于拜玉璽，天子按雕戈。振旅汾川曲，秋風橫大歌。  </p>  <p align=\"center\">   <font color=\"#FF6600\">    <b>紫騮馬</b>   </font>   <br />   騮馬照金鞍，轉戰入皋蘭。塞門風稍急，長城水正寒。   <br />   雪暗鳴珂重，山長噴玉難。不辭橫絕漠，流血幾時乾。  </p>  <p align=\"center\">   <font color=\"#FF6600\">    <b>戰城南</b>   </font>   <br />   將軍出紫塞，冒頓在烏貪。笳喧雁門北，陣翼龍城南。   <br />   雕弓夜宛轉，鐵騎曉參驔。應須駐白日，為待戰方酣。  </p>  <p align=\"center\">   <b>    <font color=\"#FF6600\">梅花落</font>   </b>   <br />   梅嶺花初發，天山雪未開。雪處疑花滿，花邊似雪回。   <br />   因風入舞袖，雜粉向妝台。匈奴幾萬里，春至不知來。   <br />   <br />   <b>    <font color=\"#FF6600\">結客少年場行</font>   </b>   <br />   長安重遊俠，洛陽富財雄。玉劍浮雲騎，金鞭明月弓。   <br />   鬥雞過渭北，走馬向關東。孫臏遙見待，郭解暗相通。   <br />   不受千金爵，誰論萬里功。將軍下天上，虜騎入雲中。   <br />   烽火夜似月，兵氣曉成虹。橫行徇知己，負羽遠從戎。   <br />   龍旌昏朔霧，鳥陣捲胡風。追奔瀚海咽，戰罷陰山空。   <br />   歸來謝天子，何如馬上翁。  </p>  <p align=\"center\">   <font color=\"#FF6600\">    <b>詠史四首</b>   </font>   <br />   季生昔未達，身辱功不成。髡鉗為台隸，灌園變姓名。   <br />   幸逢滕將軍，兼遇曹丘生。漢祖廣招納，一朝拜公卿。   <br />   百金孰云重，一諾良匪輕。廷議斬樊噲，群公寂無聲。   <br />   處身孤且直，遭時坦而平。丈夫當如此，唯唯何足榮。  </p>  <p align=\"center\">大漢昔雲季，小人道遂振。玉帛委奄尹，斧鑕嬰縉紳。   <br />   邈哉郭先生，捲舒得其真。雍容謝朝廷，談笑獎人倫。   <br />   在晦不絕俗，處亂不為親。諸侯不得友，天子不得臣。   <br />   沖情甄負甑，重價折角巾。悠悠天下士，相送洛橋津。   <br />   誰知仙舟上，寂寂無四鄰。  </p>  <p align=\"center\">公業負奇志，交結盡才雄。良田四百頃，所食常不充。   <br />   一為侍御史，慷慨說何公。何公何為敗，吾謀適不同。   <br />   仲穎恣殘忍，廢興良在躬。死人如亂麻，天子如轉蓬。   <br />   干戈及黃屋，荊棘生紫宮。鄭生運其謀，將以清國戎。   <br />   時來命不遂，脫身歸山東。凜凜千載下，穆然懷清風。  </p>  <p align=\"center\">昔有平陵男，姓朱名阿遊。直髮上沖冠，壯氣橫三秋。   <br />   願得斬馬劍，先斷佞臣頭。天子玉檻折，將軍丹血流。   <br />   捐生不肯拜，視死其若休。歸來教鄉里，童蒙遠相求。   <br />   弟子數百人，散在十二州。三公不敢吏，五鹿何能酬。   <br />   名與日月懸，義與天壤儔。何必疲執戟，區區在封侯。   <br />   偉哉曠達士，知命固不憂。  </p>  <p align=\"center\">   <font color=\"#FF6600\">    <b>贈李榮道士</b>   </font>   <br />   錦節銜天使，瓊仙駕羽君。投金翠山曲，奠璧清江濆。   <br />   圓洞開丹鼎，方壇聚絳雲。寶貺幽難識，空歌迥易分。   <br />   風搖十洲影，日亂九江文。敷誠歸上帝，應詔在明君。   <br />   獨有南冠客，耿耿泣離群。遙看八會所，真氣曉氤氳。  </p>  <p align=\"center\">   <b>    <font color=\"#FF6600\">早度分水嶺</font>   </b>   <br />   丁年遊蜀道，班鬢向長安。徒費周王粟，空彈漢吏冠。   <br />   馬蹄穿欲盡，貂裘敝轉寒。層冰橫九折，積石淩七盤。   <br />   重溪既下漱，峻峰亦上乾。隴頭聞戍鼓，嶺外咽飛湍。   <br />   瑟瑟松風急，蒼蒼山月團。傳語後來者，斯路誠獨難。  </p>  <p align=\"center\">   <b>    <font color=\"#FF6600\">三月曲水宴得尊字</font>   </b>   <br />   風煙彭澤裏，山水仲長園。由來棄銅墨，本自重琴樽。   <br />   高情邈不嗣，雅道今復存。有美光時彥，養德坐山樊。   <br />   門開芳杜徑，室距桃花源。公子黃金勒，仙人紫氣軒。   <br />   長懷去城市，高詠狎蘭蓀。連沙飛白鷺，孤嶼嘯玄猿。   <br />   日影岩前落，雲花江上翻。興闌車馬散，林塘夕鳥喧。  </p>  <p align=\"center\">   <b>    <font color=\"#FF6633\">奉使益州至長安發鍾陽驛</font>   </b>   <br />   躋險方未夷，乘春聊騁望。落花赴丹谷，奔流下青嶂。   <br />   葳蕤曉樹滋，滉漾春江漲。平川看釣侶，狹徑聞樵唱。   <br />   蝶戲綠苔前，鶯歌白雲上。耳目多異賞，風煙有奇狀。   <br />   峻阻將長城，高標吞巨舫。聯翩事羈靮，辛苦勞疲恙。   <br />   夕濟幾潺湲，晨登每惆悵。誰念復芻狗，山河獨偏喪。  </p>  <p align=\"center\">   <font color=\"#FF6600\">    <b>和王奭秋夜有所思</b>   </font>   <br />   寂寂南軒夜，悠然懷所知。長河落雁苑，明月下鯨池。   <br />   鳳台有清曲，此曲何人吹。丹唇間玉齒，妙響入雲涯。   <br />   窮巷秋風葉，空庭寒露枝。勞歌欲有和，星鬢已將垂。  </p>  <p align=\"center\">   <font color=\"#FF6600\">    <b>望宅中樹有所思</b>   </font>   <br />   我家有庭樹，秋葉正離離。上舞雙棲鳥，中秀合歡枝。   <br />   勞思復勞望，相見不相知。何當共攀折，歌笑此堂垂。  </p>  <p align=\"center\">   <b>    <font color=\"#FF6600\">宿晉安亭</font>   </b>   <br />   聞有弦歌地，穿鑿本多奇。遊人試一覽，臨玩果忘疲。   <br />   窗橫暮捲葉，簷臥古生枝。舊石開紅蘚，新河覆綠池。   <br />   孤猿稍斷絕，宿鳥復參差。泛灩月華曉，徘徊星鬢垂。   <br />   今日刪書客，悽惶君詎知。  </p>  <p align=\"center\">   <font color=\"#FF6600\">    <b>于時春也，慨然有江湖之思，寄贈柳九隴</b>   </font>   <br />   提琴一萬里，負書三十年。晨攀偃蹇樹，暮宿清泠泉。   <br />   翔禽鳴我側，旅獸過我前。無人且無事，獨酌還獨眠。   <br />   遙聞彭澤宰，高弄武城弦。形骸寄文墨，意氣托神仙。   <br />   我有壺中要，題為物外篇。將以貽好道，道遠莫致旃。   <br />   相思勞日夜，相望阻風煙。坐惜春華晚，徒令客思懸。   <br />   水去東南地，氣凝西北天。關山悲蜀道，花鳥憶秦川。   <br />   天子何時問，公卿本亦憐。自哀還自樂，歸藪復歸田。   <br />   海屋銀為棟，雲車電作鞭。倘遇鸞將鶴，誰論貂與蟬。   <br />   萊洲頻渡淺，桃實幾成圓。寄言飛鳧舄，歲晏同聯翩。  </p>  <p align=\"center\">   <font color=\"#FF6600\">    <b>至望喜矚目言懷貽劍外知己</b>   </font>   <br />   聖圖夷九折，神化掩三分。緘愁赴蜀道，題拙奉虞薰。   <br />   隱轔渡深谷，遙嫋上高雲。碧流遞縈注，青山互糾紛。   <br />   澗松咽風緒，岩花濯露文。思北常依馭，圖南每喪群。   <br />   無由召宣室，何以答吾君。  </p>  <p align=\"center\">   <font color=\"#FF6600\">    <b>赤谷安禪師塔</b>   </font>   <br />   獨坐岩之曲，悠然無俗紛。酌酒呈丹桂，思詩贈白雲。   <br />   煙霞朝晚聚，猿鳥歲時聞。水華競秋色，山翠含夕曛。   <br />   高談十二部，細核五千文。如如數冥昧，生生理氛氳。   <br />   古人有糟粕，輪扁情未分。且當事芝朮，從吾所好雲。  </p>  <p align=\"center\">   <font color=\"#FF6600\">    <b>贈益府裴錄事</b>   </font>   <br />   忽忽歲雲暮，相望限風煙。長歌欲對酒，危坐遂停弦。   <br />   停弦變霜露，對酒懷朋故。朝看桂蟾晚，夜聞鴻雁渡。   <br />   鴻渡何時還，桂晚不同攀。浮雲映丹壑，明月滿青山。   <br />   青山雲路深，丹壑月華臨。耿耿離憂積，空令星鬢侵。  </p>  <p align=\"center\">   <b>    <font color=\"#FF6600\">贈益府群官</font>   </b>   <br />   一鳥自北燕，飛來向西蜀。單棲劍門上，獨舞岷山足。   <br />   昂藏多古貌，哀怨有新曲。群鳳從之遊，問之何所欲。   <br />   答言寒鄉子，飄颻萬餘里。不息惡木枝，不飲盜泉水。   <br />   常思稻粱遇，願棲梧桐樹。智者不我邀，愚夫餘不顧。   <br />   所以成獨立，耿耿歲雲暮。日夕苦風霜，思歸赴洛陽。   <br />   羽翮毛衣短，關山道路長。明月流客思，白雲迷故鄉。   <br />   誰能借風便，一舉淩蒼蒼。  </p>  <p align=\"center\">   <b>    <font color=\"#FF6600\">送梓州高參軍還京</font>   </b>   <br />   京洛風塵遠，褒斜煙露深。北遊君似智，南飛我異禽。   <br />   別路琴聲斷，秋山猿鳥吟。一乖青岩酌，空佇白雲心。  </p>  <p align=\"center\">   <b>    <font color=\"#FF6600\">大劍送別劉右史</font>   </b>   <br />   金碧禺山遠，關梁蜀道難。相逢屬晚歲，相送動征鞍。   <br />   地咽綿川冷，雲凝劍閣寒。倘遇忠孝所，為道憶長安。  </p>  <p align=\"center\">   <font color=\"#FF6600\">    <b>同臨津紀明府孤雁</b>   </font>   <br />   三秋違北地，萬里向南翔。河洲花稍白，關塞葉初黃。   <br />   避繳風霜勁，懷書道路長。水流疑箭動，月照似弓傷。   <br />   橫天無有陣，渡海不成行。會刷能鳴羽，還赴上林鄉。  </p>  <p align=\"center\">   <b>    <font color=\"#FF6600\">失群雁</font>   </b>   <br />   三秋北地雪皚皚，萬里南翔渡海來。欲隨石燕沉湘水，試逐銅烏繞帝台。   <br />   帝台銀闕距金塘，中間鵷鷺已成行。先過上苑傳書信，暫下中州戲稻粱。   <br />   虞人負繳來相及，齊客虛弓忽見傷。毛翎頻頓飛無力，羽翮摧頹君不識。   <br />   唯有莊周解愛鳴，復道郊哥重奇色。惆悵驚思悲未已，徘徊自憐中罔極。   <br />   傳聞有鳥集朝陽，詎勝仙鳧邇帝鄉。雲間海上應鳴舞，遠得鶤弦猶獨撫。   <br />   金龜全寫中牟印，玉鵠當變萊蕪釜。願君弄影鳳凰池，時憶籠中摧折羽。  </p>  <p align=\"center\">   <b>    <font color=\"#FF6600\">行路難</font>   </b>   <br />   君不見長安城北渭橋邊，枯木橫槎臥古田。   <br />   昔日含紅復含紫，常時留霧亦留煙。春景春風花似雪，香車玉輿恒闐咽。   <br />   若個遊人不競攀，若個娼家不來折。娼家寶襪蛟龍帔，公子銀鞍千萬騎。   <br />   黃鶯一一向花嬌，青鳥雙雙將子戲。千尺長條百尺枝，月桂星榆相蔽虧。   <br />   珊瑚葉上鴛鴦鳥，鳳凰巢裏雛鵷兒。巢傾枝折鳳歸去，條枯葉落任風吹。   <br />   一朝零落無人問，萬古摧殘君詎知。人生貴賤無終始，倏忽須臾難久恃。   <br />   誰家能駐西山日，誰家能堰東流水。漢家陵樹滿秦川，行來行去盡哀憐。   <br />   自昔公卿二千石，咸擬榮華一萬年。不見朱唇將白貌，唯聞素棘與黃泉。   <br />   金貂有時換美酒，玉麈但搖莫計錢。寄言坐客神仙署，一生一死交情處。   <br />   蒼龍闕下君不來，白鶴山前我應去。雲間海上邈難期，赤心會合在何時。   <br />   但願堯年一百萬，長作巢由也不辭。  </p>  <p align=\"center\">   <b>    <font color=\"#FF6600\">長安古意</font>   </b>   <br />   長安大道連狹斜，青牛白馬七香車。玉輦縱橫過主第，金鞭絡繹向侯家。   <br />   龍銜寶蓋承朝日，鳳吐流蘇帶晚霞。百丈游絲爭繞樹，一群嬌鳥共啼花。   <br />   啼花戲蝶千門側，碧樹銀台萬種色。復道交窗作合歡，雙闕連甍垂鳳翼。   <br />   梁家畫閣天中起，漢帝金莖雲外直。樓前相望不相知，陌上相逢詎相識。   <br />   借問吹簫向紫煙，曾經學舞度芳年。得成比目何辭死，願作鴛鴦不羨仙。   <br />   比目鴛鴦真可羨，雙去雙來君不見。生憎帳額繡孤鸞，好取門簾帖雙燕。   <br />   雙燕雙飛繞畫梁，羅緯翠被鬱金香。片片行雲著蟬鬢，纖纖初月上鴉黃。   <br />   鴉黃粉白車中出，含嬌含態情非一。妖童寶馬鐵連錢，娼婦盤龍金屈膝。   <br />   御史府中烏夜啼，廷尉門前雀欲棲。隱隱朱城臨玉道，遙遙翠幰沒金堤。   <br />   挾彈飛鷹杜陵北，探丸借客渭橋西。俱邀俠客芙蓉劍，共宿娼家桃李蹊。   <br />   娼家日暮紫羅裙，清歌一囀口氛氳。北堂夜夜人如月，南陌朝朝騎似雲。   <br />   南陌北堂連北里，五劇三條控三市。弱柳青槐拂地垂，佳氣紅塵暗天起。   <br />   漢代金吾千騎來，翡翠屠蘇鸚鵡杯。羅襦寶帶為君解，燕歌趙舞為君開。   <br />   別有豪華稱將相，轉日回天不相讓。意氣由來排灌夫，專權判不容蕭相。   <br />   專權意氣本豪雄，青虯紫燕坐春風。自言歌舞長千載，自謂驕奢淩五公。   <br />   節物風光不相待，桑田碧海須臾改。昔時金階白玉堂，即今唯見青松在。   <br />   寂寂寥寥揚子居，年年歲歲一床書。獨有南山桂花發，飛來飛去襲人裾。   <br />   <br />   <font color=\"#FF6600\">    <b>凌晨</b>   </font>   <br />   日掩鴻都夕，河低亂箭移。虫飛明月戶，鵲繞落花枝。   <br />   蘭襟帳北壑，玉匣鼓文漪。聞有啼鶯處，暗幄曉雲披。   <br />   <br />   <font color=\"#FF6600\">    <b>明月引</b>   </font>   <br />   洞庭波起兮鴻雁翔，風瑟瑟兮野蒼蒼。   <br />   浮雲捲靄，明月流光。荊南兮趙北，碣石兮瀟湘。   <br />   澄清規於萬里，照離思於千行。橫桂枝於西第，   <br />   繞菱花於北堂。高樓思婦，飛蓋君王。   <br />   文姬絕域，侍子他鄉。見胡鞍之似練，知漢劍之如霜。   <br />   試登高而騁目，莫不變而迴腸。  </p>  <p align=\"center\">   <b>    <font color=\"#FF6600\">獄中學騷體</font>   </b>   <br />   夫何秋夜之無情兮，皎皛悠悠而太長。   <br />   圜戶杳其幽邃兮，愁人披此嚴霜。   <br />   見河漢之西落，聞鴻雁之南翔。   <br />   山有桂兮桂有芳，心思君兮君不將。   <br />   憂與憂兮相積，歡與歡兮兩忘。   <br />   風嫋嫋兮木紛紛，凋綠葉兮吹白雲。   <br />   寸步千里兮不相聞，思公子兮日將曛。   <br />   林已暮兮鳥群飛，重門掩兮人徑稀。   <br />   萬族皆有所托兮，蹇獨淹留而不歸。  </p>  <p align=\"center\">   <font color=\"#FF6600\">    <b>懷仙引</b>   </font>   <br />   若有人兮山之曲，駕青虯兮乘白鹿，往從之遊願心足。   <br />   披澗戶，訪岩軒，石瀨潺湲橫石徑，松蘿冪口掩松門。   <br />   下空濛而無鳥，上巉岩而有猿。懷飛閣，渡飛梁。   <br />   休余馬于幽谷，掛余冠於夕陽。曲復曲兮煙莊邃，   <br />   行復行兮天路長。修途杳其未半，飛雨忽以茫茫。   <br />   山坱軋，磴連褰。攀舊壁而無據，溯泥溪而不前。   <br />   向無情之白日，竊有恨於皇天。回行遵故道，   <br />   通川遍流潦。回首望群峰，白雲正溶溶。   <br />   珠為闕兮玉為樓，青雲蓋兮紫霜裘。   <br />   天長地久時相憶，千齡萬代一來遊。  </p>  <p align=\"center\">   <font color=\"#FF6600\">    <b>七日登樂遊故墓</b>   </font>   <br />   四序周緹籥，三正紀璿耀。綠野變初黃，暘山開曉眺。   <br />   中天擢露掌，匝地分星徼。漢寢眷遺靈，秦江想餘弔。   <br />   蟻泛青田酌，鶯歌紫芝調。柳色搖歲華，冰文蕩春照。   <br />   遠跡謝群動，高情符眾妙。蘭遊澹未歸，傾光下岩窈。  </p>  <p align=\"center\">   <font color=\"#FF6600\">    <b>釋疾文三歌</b>   </font>   <br />   歲將暮兮歡不再，時已晚兮憂來多。東郊絕此麒麟筆，   <br />   西山秘此鳳凰柯。死去死去今如此，生兮生兮奈汝何。   <br />   歲去憂來兮東流水，地久天長兮人共死。   <br />   明鏡羞窺兮向十年，駿馬停驅兮幾千里。   <br />   麟兮鳳兮，自古吞恨無已。   <br />   茨山有薇兮潁水有漪，夷為柏兮秋有實。   <br />   叔為柳兮春向飛。倏爾而笑，泛滄浪兮不歸。  </p>  <p align=\"center\">   <b>    <font color=\"#FF6600\">酬楊比部員外暮宿琴堂朝躋書閣率爾見贈之作（作王維）</font>   </b>   <br />   閒拂簷塵看，鳴琴候月彈。桃源迷漢姓，松徑有秦官。   <br />   空谷歸人少，青山背日寒。羨君棲隱處，遙望在雲端。  </p>  <p align=\"center\">   <font color=\"#FF6600\">    <b>劉生</b>   </font>   <br />   劉生氣不平，抱劍欲專征。報恩為豪俠，死難在橫行。   <br />   翠羽裝刀鞘，黃金飾馬鈴。但令一顧重，不吝百身輕。  </p>  <p align=\"center\">   <font color=\"#FF6600\">    <b>隴頭水</b>   </font>   <br />   隴阪高無極，征人一望鄉。關河別去水，沙塞斷歸腸。   <br />   馬繫千年樹，旌懸九月霜。從來共嗚咽，皆是為勤王。  </p>  <p align=\"center\">   <font color=\"#FF6600\">    <b>巫山高</b>   </font>   <br />   巫山望不極，望望下朝氛。莫辨啼猿樹，徒看神女雲。   <br />   驚濤亂水脈，驟雨暗峰文。沾裳即此地，況復遠思君。  </p>  <p align=\"center\">   <font color=\"#FF6600\">    <b>芳樹</b>   </font>   <br />   芳樹本多奇，年華復在斯。結翠成新幄，開紅滿故枝。   <br />   風歸花曆亂，日度影參差。容色朝朝落，思君君不知。  </p>  <p align=\"center\">   <font color=\"#FF6633\">    <b>雨雪曲</b>   </font>   <br />   虜騎三秋入，關雲萬里平。雪似胡沙暗，冰如漢月明。   <br />   高闕銀為闕，長城玉作城。節旄零落盡，天子不知名。  </p>  <p align=\"center\">   <font color=\"#FF6600\">    <b>昭君怨</b>   </font>   <br />   合殿恩中絕，交河使漸稀。肝腸辭玉輦，形影向金微。   <br />   漢地草應綠，胡庭沙正飛。願逐三秋雁，年年一度歸。  </p>  <p align=\"center\">   <font color=\"#FF6600\">    <b>折楊柳</b>   </font>   <br />   倡樓啟曙扉，楊柳正依依。鶯啼知歲隔，條變識春歸。   <br />   露葉凝愁黛，風花亂舞衣。攀折聊將寄，軍中音信稀。  </p>  <p align=\"center\">   <b>    <font color=\"#FF6600\">十五夜觀燈</font>   </b>   <br />   錦裏開芳宴，蘭缸豔早年。縟彩遙分地，繁光遠綴天。   <br />   接漢疑星落，依樓似月懸。別有千金笑，來映九枝前。  </p>  <p align=\"center\">   <b>    <font color=\"#FF6600\">入秦川界</font>   </b>   <br />   隴阪長無極，蒼山望不窮。石徑縈疑斷，回流映似空。   <br />   花開綠野霧，鶯囀紫岩風。春芳勿遽盡，留賞故人同。  </p>  <p align=\"center\">   <b>    <font color=\"#FF6600\">文翁講堂</font>   </b>   <br />   錦裏淹中館，岷山稷下亭。空梁無燕雀，古壁有丹青。   <br />   槐落猶疑市，苔深不辨銘。良哉二千石，江漢表遺靈。  </p>  <p align=\"center\">   <b>    <font color=\"#FF6600\">相如琴台</font>   </b>   <br />   聞有雍容地，千年無四鄰。園院風煙古，池台松檟春。   <br />   雲疑作賦客，月似聽琴人。寂寂啼鶯處，空傷遊子神。  </p>  <p align=\"center\">   <b>    <font color=\"#FF6600\">石鏡寺</font>   </b>   <br />   古墓芙蓉塔，神銘松柏煙。鸞沉仙鏡底，花沒梵輪前。   <br />   銖衣千古佛，寶月兩重圓。隱隱香台夜，鐘聲徹九天。  </p>  <p align=\"center\">   <font color=\"#FF6600\">    <b>辛法司宅觀妓</b>   </font>   <br />   南國佳人至，北堂羅薦開。長裙隨鳳管，促柱送鸞杯。   <br />   雲光身後落，雪態掌中回。到愁金谷晚，不怪玉山頹。  </p>  <p align=\"center\">   <font color=\"#FF6600\">    <b>春晚山莊率題二首</b>   </font>   <br />   顧步三春晚，田園四望通。游絲橫惹樹，戲蝶亂依叢。   <br />   竹懶偏宜水，花狂不待風。唯餘詩酒意，當了一生中。  </p>  <p align=\"center\">田家無四鄰，獨坐一園春。鶯啼非選樹，魚戲不驚綸。   <br />   山水彈琴盡，風花酌酒頻。年華已可樂，高興復留人。  </p>  <p align=\"center\">   <font color=\"#FF6600\">    <b>江中望月</b>   </font>   <br />   江水向涔陽，澄澄寫月光。鏡圓珠溜徹，弦滿箭波長。   <br />   沉鉤搖兔影，浮桂動丹芳。延照相思夕，千里共沾裳。  </p>  <p align=\"center\">   <font color=\"#FF6600\">    <b>元日述懷（一作明月引）</b>   </font>   <br />   筮仕無中秩，歸耕有外臣。人歌小歲酒，花舞大唐春。   <br />   草色迷三徑，風光動四鄰。願得長如此，年年物候新。  </p>  <p align=\"center\">   <font color=\"#FF6600\">    <b>益州城西張超亭觀妓</b>   </font>   <br />   落日明歌席，行雲逐舞人。江前飛暮雨，樑上下輕塵。   <br />   冶服看疑畫，妝樓望似春。高車勿遽返，長袖欲相親。  </p>  <p align=\"center\">   <font color=\"#FF6600\">    <b>還京贈別</b>   </font>   <br />   風月清江夜，山水白雲朝。萬里同為客，三秋契不凋。   <br />   戲鳧分斷岸，歸騎別高標。一去仙橋道，還望錦城遙。  </p>  <p align=\"center\">   <b>    <font color=\"#FF6600\">至陳倉曉晴望京邑</font>   </b>   <br />   拂曙驅飛傳，初晴帶曉涼。霧斂長安樹，雲歸仙帝鄉。   <br />   澗流漂素沫，岩景靄朱光。今朝好風色，延瞰極天莊。  </p>  <p align=\"center\">   <font color=\"#FF6600\">    <b>晚渡滹沱敬贈魏大</b>   </font>   <br />   津谷朝行遠，冰川夕望曛。霞明深淺浪，風捲去來雲。   <br />   澄波泛月影，激浪聚沙文。誰忍仙舟上，攜手獨思君。  </p>  <p align=\"center\">   <font color=\"#FF6600\">    <b>和吳侍御被使燕然</b>   </font>   <br />   春歸龍塞北，騎指雁門垂。胡笳折楊柳，漢使採燕枝。   <br />   戍城聊一望，花雪幾參差。關山有新曲，應向笛中吹。  </p>  <p align=\"center\">   <font color=\"#FF6600\">    <b>七夕泛舟二首</b>   </font>   <br />   汀葭肅徂暑，江樹起初涼。水疑通織室，舟似泛仙潢。   <br />   連橈渡急響，鳴棹下浮光。日晚菱歌唱，風煙滿夕陽。  </p>  <p align=\"center\">鳳杼秋期至，鳧舟野望開。微吟翠塘側，延想白雲隈。   <br />   石似支機罷，槎疑犯宿來。天潢殊漫漫，日暮獨悠哉。  </p>  <p align=\"center\">   <font color=\"#FF6600\">    <b>西使兼送孟學士南遊</b>   </font>   <br />   地道巴陵北，天山弱水東。相看萬餘里，共倚一征蓬。   <br />   零雨悲王粲，清樽別孔融。徘徊聞夜鶴，悵望待秋鴻。   <br />   骨肉胡秦外，風塵關塞中。唯餘劍鋒在，耿耿氣成虹。  </p>  <p align=\"center\">   <font color=\"#FF6600\">    <b>送鄭司倉入蜀</b>   </font>   <br />   離人丹水北，遊客錦城東。別意還無已，離憂自不窮。   <br />   隴雲朝結陣，江月夜臨空。關塞疲征馬，霜氛落早鴻。   <br />   潘年三十外，蜀道五千中。送君秋水曲，酌酒對清風。  </p>  <p align=\"center\">   <b>    <font color=\"#FF6600\">綿州官池贈別同賦灣字</font>   </b>   <br />   輶軒遵上國，仙佩下靈關。樽酒方無地，聯綣喜暫攀。   <br />   離言欲贈策，高辨正連環。野徑浮雲斷，荒池春草斑。   <br />   殘花落古樹，渡鳥入澄灣。欲敘他鄉別，幽谷有綿蠻。  </p>  <p align=\"center\">   <font color=\"#FF6600\">    <b>還赴蜀中貽示京邑遊好</b>   </font>   <br />   篽宿花初滿，章台柳向飛。如何正此日，還望昔多違。   <br />   悵別風期阻，將乖雲會稀。斂衽辭丹闕，懸旗陟翠微。   <br />   野禽喧戍鼓，春草變征衣。回顧長安道，關山起夕霏。  </p>  <p align=\"center\">   <b>    <font color=\"#FF6600\">初夏日幽莊</font>   </b>   <br />   聞有高蹤客，耿介坐幽莊。林壑人事少，風煙鳥路長。   <br />   瀑水含秋氣，垂藤引夏涼。苗深全覆隴，荷上半侵塘。   <br />   釣渚青鳧沒，村田白鷺翔。知君振奇藻，還嗣海隅芳。  </p>  <p align=\"center\">   <font color=\"#FF6600\">    <b>莊休沐（一作和夏日山莊）</b>   </font>   <br />   蘭署乘閒日，蓬扉狎遁棲。龍柯疏玉井，鳳葉下金堤。   <br />   川光搖水箭，山氣上雲梯。亭幽聞唳鶴，窗曉聽鳴雞。   <br />   玉軫臨風奏，瓊漿映月攜。田家自有樂，誰肯謝青溪。  </p>  <p align=\"center\">   <font color=\"#FF6600\">    <b>林休日田家</b>   </font>   <br />   歸休乘暇日，饁稼返秋場。徑草疏王彗，岩枝落帝桑。   <br />   耕田虞訟寢，鑿井漢機忘。戎葵朝委露，齊棗夜含霜。   <br />   南澗泉初冽，東籬菊正芳。還思北窗下，高臥偃羲皇。  </p>  <p align=\"center\">   <b>    <font color=\"#FF6600\">宴梓州南亭得池字</font>   </b>   <br />   二條開勝跡，大隱葉沖規。亭閣分危岫，樓臺繞曲池。   <br />   長薄秋煙起，飛梁古蔓垂。水鳥翻荷葉，山蟲咬桂枝。   <br />   遊人惜將晚，公子愛忘疲。願得回三舍，琴樽長若斯。  </p>  <p align=\"center\">   <b>    <font color=\"#FF6600\">山行寄劉李二參軍</font>   </b>   <br />   萬里煙塵客，三春桃李時。事去紛無限，愁來不自持。   <br />   狂歌欲歎鳳，失路反占龜。草礙人行緩，花繁鳥渡遲。   <br />   彼美參卿事，留連求友詩。安知倦遊子，兩鬢漸如絲。  </p>  <p align=\"center\">   <font color=\"#FF6600\">    <b>首春貽京邑文士</b>   </font>   <br />   寂寂罷將迎，門無車馬聲。橫琴答山水，披卷閱公卿。   <br />   忽聞歲雲晏，倚仗出簷楹。寒辭楊柳陌，春滿鳳凰城。   <br />   梅花扶院吐，蘭葉繞階生。覽鏡改容色，藏書留姓名。   <br />   時來不假問，生死任交情。  </p>  <p align=\"center\">   <font color=\"#FF6600\">    <b>贈許左丞從駕萬年宮</b>   </font>   <br />   聞道上之回，詔蹕下蓬萊。中樞移北斗，左轄去南台。   <br />   黃山聞鳳笛，清蹕侍龍媒。曳日朱旗捲，參雲金障開。   <br />   朝參五城柳，夕宴柏梁杯。漢畤光如月，秦祠聽似雷。   <br />   寂寂芸香閣，離思獨悠哉。  </p>  <p align=\"center\">   <font color=\"#FF6633\">    <b>晚渡渭橋寄示京邑遊好</b>   </font>   <br />   我行背城闕，驅馬獨悠悠。寥落百年事，徘徊萬里憂。   <br />   途遙日向夕，時晚鬢將秋。滔滔俯東逝，耿耿泣西浮。   <br />   長虹掩釣浦，落雁下星洲。草變黃山曲，花飛清渭流。   <br />   迸水驚愁鷺，騰沙起狎鷗。一赴清泥道，空思玄灞遊。  </p>  <p align=\"center\">   <font color=\"#FF6600\">    <b>羈臥山中</b>   </font>   <br />   臥壑迷時代，行歌任死生。紅顏意氣盡，白璧故交輕。   <br />   澗戶無人跡，山窗聽鳥聲。春色緣岩上，寒光入溜平。   <br />   雪盡松帷暗，雲開石路明。夜伴饑鼯宿，朝隨馴雉行。   <br />   度溪猶憶處，尋洞不知名。紫書常日閱，丹藥幾年成。   <br />   扣鐘鳴天鼓，燒香厭地精。倘遇浮丘鶴，飄颻淩太清。  </p>  <p align=\"center\">   <font color=\"#FF6600\">    <b>酬張少府柬之</b>   </font>   <br />   昔余與夫子，相遇漢川陰。珠浦龍猶臥，檀溪馬正沉。   <br />   價重瑤山曲，詞驚丹鳳林。十年睽賞慰，萬里隔招尋。   <br />   毫翰風期阻，荊衡雲路深。鵬飛俱望昔，蠖屈共悲今。   <br />   誰謂青衣道，還歎白頭吟。地接神仙澗，江連雲雨岑。   <br />   飛泉如散玉，落日似懸金。重以瑤華贈，空懷舞詠心。  </p>  <p align=\"center\">   <font color=\"#FF6600\">    <b>過東山谷口</b>   </font>   <br />   不知名利險，辛苦滯皇州。始覺飛塵倦，歸來事綠疇。   <br />   桃源迷處所，桂樹可淹留。跡異人間俗，禽同海上鷗。   <br />   古苔依井被，新乳傍崖流。野老堪成鶴，山神或化鳩。   <br />   泉鳴碧澗底，花落紫岩幽。日暮餐龜殼，開寒禦鹿裘。   <br />   不辨秦將漢，寧知春與秋。多謝青溪客，去去赤松遊。  </p>  <p align=\"center\">   <font color=\"#FF6600\">    <b>送幽州陳參軍赴任寄呈鄉曲父老</b>   </font>   <br />   薊北三千里，關西二十年。馮唐猶在漢，樂毅不歸燕。   <br />   人同黃鶴遠，鄉共白雲連。郭隗池台處，昭王樽酒前。   <br />   故人當已老，舊壑幾成田。紅顏如昨日，衰鬢似秋天。   <br />   西蜀橋應毀，東周石尚全。灞池水猶綠，榆關月早圓。   <br />   塞雲初上雁，庭樹欲銷蟬。送君之舊國，揮淚獨潸然。  </p>  <p align=\"center\">   <font color=\"#FF6600\">    <b>哭金部韋郎中</b>   </font>   <br />   金曹初受拜，玉地始含香。翻同五日尹，遽見一星亡。   <br />   賀客猶扶路，哀人遂上堂。歌筵長寂寂，哭位自蒼蒼。   <br />   歲時賓徑斷，朝暮雀羅張。書留魏主闕，魂掩漢家床。   <br />   徒令永平帝，千載罷撞郎。  </p>  <p align=\"center\">   <font color=\"#FF6600\">    <b>哭明堂裴主簿</b>   </font>   <br />   締歡三十載，通家數百年。潘楊稱代穆，秦晉添姻連。   <br />   風雲洛陽道，花月茂陵田。相悲共相樂，交騎復交筵。   <br />   始謂調金鼎，如何掩玉泉。黃公酒爐處，青眼竹林前。   <br />   故琴無復雪，新樹但生煙。遽痛蘭襟斷，徒令寶劍懸。   <br />   客散同秋葉，人亡似夜川。送君一長慟，松台路幾千。  </p>  <p align=\"center\">   <b>    <font color=\"#FF6600\">同崔錄事哭鄭員外</font>   </b>   <br />   文學秋天遠，郎官星位尊。伊人表時彥，飛譽滿司存。   <br />   楚席光文雅，瑤山侍討論。鳳詞淩漢閣，龜辯罩周園。   <br />   已陪東嶽駕，將逝北溟鯤。如何萬化盡，空歎九飛魂。   <br />   白馬西京驛，青松北海門。夜台無曉箭，朝奠有虛樽。   <br />   一代儒風沒，千年隴霧昏。梁山送夫子，湘水弔王孫。   <br />   僕本多悲淚，沾裳不待猿。聞君絕弦曲，吞恨更無言。  </p>  <p align=\"center\">   <font color=\"#FF6600\">    <b>登玉清</b>   </font>   <br />   絕頂橫臨日，孤峰半倚天。徘徊拜真老，萬里見風煙。  </p>  <p align=\"center\">   <font color=\"#FF6600\">    <b>曲池荷</b>   </font>   <br />   浮香繞曲岸，圓影覆華池。常恐秋風早，飄零君不知。  </p>  <p align=\"center\">   <font color=\"#FF6600\">    <b>浴浪鳥</b>   </font>   <br />   獨舞依磐石，群飛動輕浪。奮迅碧沙前，長懷白雲上。  </p>  <p align=\"center\">   <font color=\"#FF6600\">    <b>臨階竹</b>   </font>   <br />   封霜連錦砌，防露拂瑤階。聊將儀鳳質，暫與俗人諧。  </p>  <p align=\"center\">   <font color=\"#FF3333\">    <b>     <font color=\"#FF6600\">含風蟬</font>    </b>   </font>   <br />   高情臨爽月，急響送秋風。獨有危冠意，還將衰鬢同。  </p>  <p align=\"center\">   <font color=\"#FF6633\">    <b>葮川獨泛</b>   </font>   <br />   倚棹春江上，橫舟石岸前。山暝行人斷，迢迢獨泛仙。  </p>  <p align=\"center\">   <font color=\"#FF0033\">    <b>     <font color=\"#FF6600\">送二兄入蜀</font>    </b>   </font>   <br />   關山客子路，花柳帝王城。此中一分手，相顧憐無聲。  </p>  <p align=\"center\">   <font color=\"#FF6600\">    <b>宿玄武二首</b>   </font>   <br />   方池開曉色，圓月下秋陰。已乘千里興，還撫一弦琴。  </p>  <p align=\"center\">庭搖北風柳，院繞南溟禽。累宿恩方重，窮秋歎不深。</p>  <p align=\"center\">   <font color=\"#FF6600\">    <b>隴津集</b>   </font>   <br />   落落樹陰紫，澄澄水華碧。復有翻飛禽，徘徊疑曳舄。  </p>  <p align=\"center\">   <b>    <font color=\"#FF6600\">遊昌化山精舍</font>   </b>   <br />   寶地乘峰出，香台接漢高。稍覺真途近，方知人事勞。  </p>  <p align=\"center\">   <font color=\"#FF6600\">    <b>登封大酺歌四首</b>   </font>   <br />   明君封禪日重光，天子垂衣曆數長。九州四海常無事，萬歲千秋樂未央。  </p>  <p align=\"center\">日觀仙雲隨鳳輦，天門瑞雪照龍衣。繁弦綺席方終夜，妙舞清歌歡未歸。</p>  <p align=\"center\">翠鳳逶迤登介丘，仙鶴徘徊天上遊。借問乾封何所樂，人皆壽命得千秋。</p>  <p align=\"center\">千年聖主應昌期，萬國淳風王化基。請比上古無為代，何如今日太平時。</p>  <p align=\"center\">   <font color=\"#FF6600\">    <b>九月九日登玄武山</b>   </font>   <br />   九月九日眺山川，歸心歸望積風煙。他鄉共酌金花酒，萬里同悲鴻雁天。  </p>  <p align=\"center\"></p> "}