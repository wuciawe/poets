{"id":"6-83","content":"   <center>   <b>    <font face=\"標楷體\" size=\"+3\" color=\"#FF6600\">李洞</font>   </b>   <p>字才江，京兆人，諸王孫也。慕賈島為詩，鑄其像，事之如神。時人但誚其    <br />    僻澀，而不能貴其奇峭，唯吳融稱之。昭宗時不第，遊蜀卒。   </p>   <p>    <b>     <font color=\"#FF6600\">贈唐山人</font>    </b>    <br />    垂須長似髮，七十色如黳。醉眼青天小，吟情太華低。    <br />    千年松繞屋，半夜雨連溪。邛蜀路無限，往來琴獨攜。   </p>   <p>    <b>     <font color=\"#FF6600\">送雲卿上人遊安南（一作送僧遊南海）</font>    </b>    <br />    春往海南邊，秋聞半夜蟬。鯨吞洗缽水，犀觸點燈船。    <br />    島嶼分諸國，星河共一天。長安卻回日，松偃舊房前。   </p>   <p>    <b>     <font color=\"#FF6600\">鄭補闕山居</font>    </b>    <br />    高節諫垣客，白雲居靜坊。馬饑餐落葉，鶴病曬殘陽。    <br />    野霧昏朝燭，溪箋惹御香。相招倚蒲壁，論句夜何長。   </p>   <p>    <b>     <font color=\"#FF6600\">送曹郎中南歸，時南中用軍</font>    </b>    <br />    桂水淨和天，南歸似謫仙。繫絛輕象笏，買布接蠻船。    <br />    海氣蒸鼙軟，江風激箭偏。罷郎吟亂裡，帝遠豈知賢。   </p>   <p>    <b>     <font color=\"#FF6600\">錦江陪兵部鄭侍郎話詩著棋</font>    </b>    <br />    落葉濺吟身，會棋雲外人。海枯搜不盡，天定著長新。    <br />    月上分題遍，鐘殘布子勻。忘餐二絕境，取意鑄陶鈞。   </p>   <p>    <b>     <font color=\"#FF6600\">中秋月</font>    </b>    <br />    四十五秋宵，月分千里毫。冷沉中岳短，光溢太行高。    <br />    不寐清人眼，移棲濕鶴毛。露華台上別，吟望十年勞。   </p>   <p>    <b>     <font color=\"#FF6600\">送沈光赴福幕（一作送福州從事）</font>    </b>    <br />    泉齊嶺鳥飛，雨熟荔枝肥。南斗看應近，北人來恐稀。    <br />    潮浮廉使宴，珠照島僧歸。幕下逢遷拜，何官著茜衣。   </p>   <p>    <b>     <font color=\"#FF6600\">鄠郊山捨題趙處士林亭</font>    </b>    <br />    圭峰秋後疊，亂葉落寒墟。四五百竿竹，二三千卷書。    <br />    雲深猿拾栗，雨霽蟻緣蔬。只隔門前水，如同萬里餘。   </p>   <p>    <b>     <font color=\"#FF6600\">賦得送賈島謫長江</font>    </b>    <br />    敲驢吟雪月，謫出國西門。行傍長江影，愁深汨水魂。    <br />    筇攜過竹寺，琴典在花村。饑拾山松子，誰知賈傅孫。   </p>   <p>    <b>     <font color=\"#FF6600\">河陽道中</font>    </b>    <br />    沖風仍躡凍，提轡手頻呵。得事應須早，愁人不在多。    <br />    雪田平入塞，煙郭曲隨河。翻憶江濤裡，船中睡蓋蓑。   </p>   <p>    <b>     <font color=\"#FF6600\">送知己赴濮州</font>    </b>    <br />    中路行僧謁，郵亭話海濤。劍搖林狖落，旗閃岳禽高。    <br />    苔長空州獄，花開夢省曹。濮陽流政化，一半布風騷。   </p>   <p>    <b>     <font color=\"#FF6600\">送行腳僧</font>    </b>    <br />    瓶枕繞腰垂，出門何所之。毳衣沾雨重，棕笠看山欹。    <br />    夜觀入枯樹，野眠逢斷碑。鄰房母淚下，相課別離詞。   </p>   <p>    <b>     <font color=\"#FF6600\">龍州送人赴舉</font>    </b>    <br />    獻策赴招攜，行宮積翠西。挈囊秋卷重，轉棧晚峰齊。    <br />    踏月趨金闕，拂雲看御題。飛鳴豈回顧，獨鶴困江泥。   </p>   <p>    <b>     <font color=\"#FF6600\">送安撫從兄夷偶中丞</font>    </b>    <br />    奉詔向軍前，朱袍映雪鮮。河橋吹角凍，岳月捲旗圓。    <br />    僧救焚經火，人修著釣船。六州安撫後，萬戶解衣眠。   </p>   <p>    <b>     <font color=\"#FF6600\">送遠上人</font>    </b>    <br />    海岳兩無邊，去來都偶然。齒因吟後冷，心向靜中圓。    <br />    蟲網花間井，鴻鳴雨後天。葉書歸舊寺，應附載鐘船。   </p>   <p>    <b>     <font color=\"#FF6600\">宿鳳翔天柱寺窮易玄上人房</font>    </b>    <br />    天柱暮相逢，吟思天柱峰。墨研青露月，茶吸白雲鐘。    <br />    臥語身粘蘚，行禪頂拂松。探玄為一決，明日去臨邛。   </p>   <p>    <b>     <font color=\"#FF6600\">下第送張霞歸覲江南</font>    </b>    <br />    此道背於時，攜歸一軸詩。樹沈孤鳥遠，風逆蹇驢遲。    <br />    草入吟房壞，潮沖釣石移。恐傷歡覲意，半路摘愁髭。   </p>   <p>    <b>     <font color=\"#FF6600\">送人之天台</font>    </b>    <br />    行李一枝籐，雲邊曉扣冰。丹經如不謬，白髮亦何能。    <br />    淺井仙人境，明珠海客燈。乃知真隱者，笑就漢廷徵。   </p>   <p>    <b>     <font color=\"#FF6600\">維摩暢林居（一作題維摩暢上人房）</font>    </b>    <br />    諸方遊幾臘，五夏五峰銷。越講迎騎象，蕃齋懺射鵰。    <br />    冷筇和雪倚，朽櫟帶雲燒。從此西林老，瞥然三萬朝。   </p>   <p>    <b>     <font color=\"#FF6600\">送張喬下第歸宣州</font>    </b>    <br />    詩道世難通，歸寧楚浪中。早程殘岳月，夜泊隔淮鐘。    <br />    一鏡隨雙鬢，全家老半峰。無成來往過，折盡謝亭松。   </p>   <p>    <b>     <font color=\"#FF6600\">送盧郎中赴金州</font>    </b>    <br />    雲明天嶺高，刺郡輟仙曹。危棧窺猿頂，公庭掃鶴毛。    <br />    出軍青壁罅，話道白眉毫。遠集歌謠客，州前泊幾艘。   </p>   <p>    <b>     <font color=\"#FF6600\">江干即事</font>    </b>    <br />    病臥四更後，愁聞報早衙。隔關沈水鳥，侵郭噪園鴉。    <br />    吏瘦餐溪柏，身羸憑海槎。滿朝吟五字，應不老煙霞。   </p>   <p>    <b>     <font color=\"#FF6600\">寄賀鄭常侍</font>    </b>    <br />    山亦懷恩地，高禽盡下飛。吏穿霞片望，僧掃月稜歸。    <br />    省拜墀煙近，林居玉漏微。曾令駐錫話，聊用慰攀依。   </p>   <p>    <b>     <font color=\"#FF6600\">登樓</font>    </b>    <br />    川上值樓開，寒山四面來。竹吹人語遠，峰礙鳥飛回。    <br />    生死別離陌，朝昏雲雨堆。誰知獨立意，濺淚落莓苔。   </p>   <p>    <b>     <font color=\"#FF6600\">贈禪友</font>    </b>    <br />    散花留內殿，宮女夢談禪。樹杪開樓鎖，雲中認岳蓮。    <br />    溪聲過長耳，筇節出羸肩。飛句相招宿，多逢有月天。   </p>   <p>    <b>     <font color=\"#FF6600\">早春友人訪別南歸</font>    </b>    <br />    南歸來取別，窮巷坐青苔。一盞薄醨酒，數枝零落梅。    <br />    潮生楚驛閉，星在越樓開。明日望君處，前臨風月台。   </p>   <p>    <b>     <font color=\"#FF6600\">題雲際寺</font>    </b>    <br />    開門風雪頂，上徹困飛禽。猿戲青冥裡，人行紫閣陰。    <br />    臘泉冰下出，夜磬月中尋。盡欲居巖室，如何不住心。   </p>   <p>    <b>     <font color=\"#FF6600\">山寺老僧</font>    </b>    <br />    雲際眾僧裡，獨攢眉似愁。護茶高夏臘，愛火老春秋。    <br />    海浪南曾病，河冰北苦遊。歸來諸弟子，白遍後生頭。   </p>   <p>    <b>     <font color=\"#FF6600\">同僧宿道者院</font>    </b>    <br />    攜文過水宿，拂席四廊塵。墜果敲樓瓦，高螢映鶴身。    <br />    點燈吹葉火，談佛悟山人。盡有棲霞志，好謀三教鄰。   </p>   <p>    <b>     <font color=\"#FF6600\">古柏</font>    </b>    <br />    手植知何代，年齊偃蓋松。結根生別樹，吹子落鄰峰。    <br />    古榦經龍嗅，高煙過雁沖。可佳繁葉盡，聲不礙秋鐘。   </p>   <p>    <b>     <font color=\"#FF6600\">贈王鳳二山人</font>    </b>    <br />    山兄望鶴信，山弟聽烏占。養藥同開鼎，休棋各枕奩。    <br />    相逢九江底，共到五峰尖。願許為三友，羞將白髮撏。   </p>   <p>    <b>     <font color=\"#FF6600\">避地冬夜與二三禪侶吟集茅齋</font>    </b>    <br />    四海通禪客，搜吟會草亭。捻髭孤燭白，閉目眾山青。    <br />    松掛敲冰杖，壚溫注月瓶。獨愁懸舊旆，笏冷立殘星。   </p>   <p>    <b>     <font color=\"#FF6600\">贈道微禪師</font>    </b>    <br />    銅瓶澀瀉水，出磧躡蓮層。猛虎降低鼠，盤雕望小蠅。    <br />    通禪五天日，照祖幾朝燈。短髮歸林白，何妨剃未能。   </p>   <p>    <b>     <font color=\"#FF6600\">弔草堂禪師</font>    </b>    <br />    杖屨疑師在，房關四壁蛩。貯瓶經臘水，響塔隔山鐘。    <br />    乳鴿沿苔井，齋猿散雪峰。如何不見性，倚遍寺前松。   </p>   <p>    <b>     <font color=\"#FF6600\">宿長安蘇雍主簿廳</font>    </b>    <br />    縣對數峰雲，官清主簿貧。聽更池上鶴，伴值岳陽人。    <br />    井鎖煎茶水，廳關搗藥塵。往來多屣步，同捨即諸鄰。   </p>   <p>    <b>     <font color=\"#FF6600\">秋宿潤州劉處士江亭</font>    </b>    <br />    北夢風吹斷，江邊處士亭。吟生萬井月，見盡一天星。    <br />    浪靜魚沖鎖，窗高鶴聽經。東西渺無際，世界半滄溟。   </p>   <p>    <b>     <font color=\"#FF6600\">秋日曲江書事</font>    </b>    <br />    門搖枯葦影，落日共鷗歸。園近鹿來熟，江寒人到稀。    <br />    片雲穿塔過，枯葉入城飛。翻怕賓鴻至，無才動禮闈。   </p>   <p>    <b>     <font color=\"#FF6600\">秋宿經上人房</font>    </b>    <br />    江房無葉落，松影帶山高。滿寺中秋月，孤窗入夜濤。    <br />    舊真懸石壁，衰髮落銅刀。臥聽曉耕者，與師知苦勞。   </p>   <p>    <b>     <font color=\"#FF6600\">冬日題覺公牛頭蘭若</font>    </b>    <br />    天寒高木靜，一磬隔川聞。鼎水看山汲，台香掃雪焚。    <br />    鶴歸惟認剎，僧步不離雲。石室開禪後，輪珠謝聖君。   </p>   <p>    <b>     <font color=\"#FF6600\">送皇甫校書自蜀下峽，歸覲襄陽</font>    </b>    <br />    蜀道波不竭，巢烏出浪痕。松陰蓋巫峽，雨色徹荊門。    <br />    宿寺青山盡，歸林彩服翻。苦吟懷凍餒，為弔浩然魂。   </p>   <p>    <b>     <font color=\"#FF6600\">題西明寺攻文僧林復上人房</font>    </b>    <br />    誰寄湘南信，陰窗硯起津。燒痕碑入集，海角寺留真。    <br />    樓憩長空鳥，鐘驚半闕人。御溝圓月會，似在草堂身。   </p>   <p>    <b>     <font color=\"#FF6600\">寄翠微無可上人（一作無學禪師）</font>    </b>    <br />    遠近眾心歸，居然占翠微。展經猿識字，聽法虎知非。    <br />    泉注城池夢，霞生侍衛衣。玄機不可學，何似總無機。   </p>   <p>    <b>     <font color=\"#FF6600\">喜鸞公自蜀歸</font>    </b>    <br />    禁院對生台，尋師到綠槐。寺高猿看講，鐘動鳥知齋。    <br />    掃石月盈帚，濾泉花滿篩。歸來逢聖節，吟步上堯階。   </p>   <p>    <b>     <font color=\"#FF6600\">題新安國寺</font>    </b>    <br />    佛亦遇艱難，重興疊廢壇。偃松枝舊折，畫竹粉新乾。    <br />    開講宮娃聽，拋生禁鳥餐。鐘聲入帝夢，天竺化長安。   </p>   <p>    <b>     <font color=\"#FF6600\">蕃寇侵逼，南歸道中</font>    </b>    <br />    雲州三萬騎，南走疾飛鷹。回磧星低雁，孤城月伴僧。    <br />    敲關通漢節，傾府守河冰。無處論邊事，歸溪夜結罾。   </p>   <p>    <b>     <font color=\"#FF6600\">送東宮賈正字之蜀</font>    </b>    <br />    南朝獻晉史，東蜀瞰巴樓。長棧懷宮樹，疏峰露劍州。    <br />    半空飛雪化，一道白雲流。若次江邊邑，宗詩為遍搜。   </p>   <p>    <b>     <font color=\"#FF6600\">弔侯圭常侍</font>    </b>    <br />    我重君能賦，君褒我解詩。三堂一拜遇，四海兩心知。    <br />    影掛僧挑燭，名傳鶴拂碑。涪江弔孤塚，片月下峨嵋。   </p>   <p>    <b>     <font color=\"#FF6600\">顏上人房（一作題西明自覺上人房）</font>    </b>    <br />    御溝臨岸行，遠岫見雲生。松下度三伏，磬中銷五更。    <br />    雨淋經閣白，日閃剃刀明。海畔終須去，燒燈老國清。   </p>   <p>    <b>     <font color=\"#FF6600\">題薛少府莊</font>    </b>    <br />    何須鑿井飲，門占古溪居。寂寞苔床臥，寒虛玉柄書。    <br />    有期登白閣，又得賞紅蕖。清淺蒲根水，時看鷺啄魚。   </p>   <p>    <b>     <font color=\"#FF6600\">寄太白隱者</font>    </b>    <br />    開闢已來雪，為山長欠春。高遮辭磧雁，寒噤入川人。    <br />    棧閣交冰柱，耕樵隔日輪。此中棲息者，不識兩京塵。   </p>   <p>    <b>     <font color=\"#FF6600\">秋宿青龍禪閣</font>    </b>    <br />    前山不可望，暮色漸沉規。日轉須彌北，蟾來渤海西。    <br />    風鈴亂僧語，霜蘗欠猿啼。閣外千家月，分明見裡迷。   </p>   <p>    <b>     <font color=\"#FF6600\">登圭峰舊隱寄薦福棲白上人</font>    </b>    <br />    返照塔輪邊，殘霖滴幾懸。夜寒吟病甚，秋健講聲圓。    <br />    粟穗乾燈焰，苔根濁水泉。西峰埋蘚石，秋月即師禪。   </p>   <p>    <b>     <font color=\"#FF6600\">將之蜀別友人</font>    </b>    <br />    嘉陵雨色青，澹別酌參苓。到蜀高諸岳，窺天合四溟。    <br />    書來應隔雪，夢覺已無星。若遇多吟友，何妨勘竺經。   </p>   <p>    <b>     <font color=\"#FF6600\">弔膳曹從叔郎中</font>    </b>    <br />    華省支殘俸，寒蔬辦祭稀。安墳對白閣，買石折朱衣。    <br />    蜀客彈琴哭，江鷗入宅飛。帆吹佳句遠，不獨遍王畿。   </p>   <p>    <b>     <font color=\"#FF6600\">亂後龍州送鄭郎中兼寄鄭侍御</font>    </b>    <br />    待車登疊嶂，經亂集鴒原。省壞蘭終潔，台寒柏有根。    <br />    縣清江入峽，樓靜雪連村。莫隱匡山社，機雲受晉恩。   </p>   <p>    <b>     <font color=\"#FF6600\">段秀才溪居送從弟遊涇隴</font>    </b>    <br />    抱疾寒溪臥，因循草木青。相留開夏蜜，辭去見秋螢。    <br />    朔雪痕侵雍，邊烽焰照涇。煙沈隴山色，西望涕交零。   </p>   <p>    <b>     <font color=\"#FF6600\">題劉相公光德里新構茅亭</font>    </b>    <br />    野色迷亭曉，龍墀待押班。帶涎移海木，兼雪寫湖山。    <br />    月白吟床冷，河清直印閒。唐封三萬里，人偃翠微間。   </p>   <p>    <b>     <font color=\"#FF6600\">江峽寇亂寄懷吟僧</font>    </b>    <br />    半錫探寒流，別師猿鶴洲。二三更後雨，四十字邊秋。    <br />    立塞吟霞石，敲鼙看雪樓。扶親何處隱，驚夢入嵩丘。   </p>   <p>    <b>     <font color=\"#FF6600\">賀昭國從叔員外轉本曹郎中</font>    </b>    <br />    苔砌塔陰濃，朝回尚叫蛩。粟徵山縣欠，官轉水曹重。    <br />    燈照樓中雨，書求海上峰。詩家無驟顯，一一古人蹤。   </p>   <p>    <b>     <font color=\"#FF6600\">贈宋校書</font>    </b>    <br />    曾伴元戎獵，寒來夢北軍。閒身不計日，病鶴放歸雲。    <br />    石上鋪棋勢，船中賭酒分。長言買天姥，高臥謝人群。   </p>   <p>    <b>     <font color=\"#FF6600\">越公上人洛中歸寄南孟家兄弟</font>    </b>    <br />    洛下因歸去，關西憶二龍。笠漫河岸雪，衣著虢城鐘。    <br />    睡鴨浮寒水，樵人出遠峰。何當化閭俗，護取草堂松。   </p>   <p>    <b>     <font color=\"#FF6600\">龍州送裴秀才</font>    </b>    <br />    違拜旆旗前，松陰路半千。樓沖高雪會，驛閉亂雲眠。    <br />    榜掛臨江省，名題赴宅筵。人求新蜀賦，應貴浣花箋。   </p>   <p>    <b>     <font color=\"#FF6600\">題慈恩友人房</font>    </b>    <br />    賈生耽此寺，勝事入詩多。鶴宿星千樹，僧歸燒一坡。    <br />    塔稜垂雪水，江色映茶鍋。長久堪棲息，休言憶鏡波。   </p>   <p>    <b>     <font color=\"#FF6600\">寄竇禪山薛秀才</font>    </b>    <br />    竇嶺吟招隱，新詩滿集賢。白衫春絮暖，紅紙夏雲鮮。    <br />    琴纏江絲細，棋分海石圓。因知醉公子，虛寫世人傳。   </p>   <p>    <b>     <font color=\"#FF6600\">西蜀與崔先生話東洛舊遊</font>    </b>    <br />    王屋峭難名，三刀夢四更。日昇當地缺，星盡未天明。    <br />    度雪雲林濕，穿松角韻清。崔家開錦浪，憶著水窗聲。   </p>   <p>    <b>     <font color=\"#FF6600\">上昭國水部從叔郎中</font>    </b>    <br />    極南極北遊，東泛復西流。行匝中華地，魂銷四海秋。    <br />    題詩在瓊府，附舶出青州。不遇一公子，彈琴弔古丘。   </p>   <p>    <b>     <font color=\"#FF6600\">題玉芝趙尊師院</font>    </b>    <br />    曉起磬房前，真經誦百篇。漱流星入齒，照鏡石差肩。    <br />    靜閉街西觀，存思海上仙。閒聽說五嶽，窮遍一根蓮。   </p>   <p>    <b>     <font color=\"#FF6600\">送盧少府之任鞏洛</font>    </b>    <br />    從知東甸尉，銓注似恩除。帶土移嵩術，和泉送尹魚。    <br />    印床寒鷺宿，壁記醉僧書。堂下諸昆在，無妨候起居。   </p>   <p>    <b>     <font color=\"#FF6600\">送人歸覲河中</font>    </b>    <br />    青門塚前別，道路武關西。有寺雲連石，無僧葉滿溪。    <br />    河長隨鳥盡，山遠與人齊。覲省波濤縣，寒窗響曙雞。   </p>   <p>    <b>     <font color=\"#FF6600\">錦城秋寄懷弘播上人</font>    </b>    <br />    極頂雲兼凍，孤城露洗初。共辭嵩少雪，久絕貝多書。    <br />    遠照雁行細，寒條狖掛虛。分泉煎月色，憶就茗林居。   </p>   <p>    <b>     <font color=\"#FF6600\">圭峰溪居寄懷韋曲曹秀才</font>    </b>    <br />    南北飛山雪，萬片寄相思。東西曲流水，千聲瀉別離。    <br />    巴猿學導引，隴鳥解吟詩。翻羨家林賞，世人那得知。   </p>   <p>    <b>     <font color=\"#FF6600\">送舍弟之山南</font>    </b>    <br />    南山入谷遊，去徹山南州。下馬雲未盡，聽猿星正稠。    <br />    印茶泉繞石，封國角吹樓。遠宦有何興，貧兄無計留。   </p>   <p>    <b>     <font color=\"#FF6600\">題南鑒公山房</font>    </b>    <br />    竹房開處峭，迥掛半山燈。石磬敲來穴，不知何代僧。    <br />    講歸雙袖雪，禪起一盂冰。唯說黃桑屐，當時著秣陵。   </p>   <p>    <b>     <font color=\"#FF6600\">送知己</font>    </b>    <br />    郡清官捨冷，枕席濺山泉。藥氣來人外，燈光到鶴邊。    <br />    夢秦書印斗，思越畫漁船。擲笏南歸去，波濤路幾千。   </p>   <p>    <b>     <font color=\"#FF6600\">送人赴職湘潭</font>    </b>    <br />    南征雖赴辟，其奈負高科。水合湘潭住，山分越國多。    <br />    梅花雪共下，文酒倆相和。白髮陪官宴，紅旗影裡歌。   </p>   <p>    <b>     <font color=\"#FF6600\">過野叟居</font>    </b>    <br />    野人居止處，竹色與山光。留客羞蔬飯，灑泉開草堂。    <br />    雨餘松子落，風過術苗香。盡日無炎暑，眠君青石床。   </p>   <p>    <b>     <font color=\"#FF6600\">弔鄭賓客</font>    </b>    <br />    朝行喪名節，岳色慘天風。待漏秋吟斷，焚香夜直空。    <br />    骨寒依壟草，家盡逐邊鴻。一弔知音後，歸來碎嶧桐。   </p>   <p>    <b>     <font color=\"#FF6600\">送從叔書記山陰隱居</font>    </b>    <br />    山頂絕茅居，雲泉繞枕虛。燒移僧影瘦，風展鷺行疏。    <br />    捲箔清江月，敲松紫閣書。由來簪組貴，不信教猿鋤。   </p>   <p>    <b>     <font color=\"#FF6600\">避暑莊嚴禪院</font>    </b>    <br />    定裡無煩熱，吟中達性情。入林逢客話，上塔接僧行。    <br />    八水皆知味，諸翁盡得名。常論冰井近，莫便厭浮生。   </p>   <p>    <b>     <font color=\"#FF6600\">寄清演</font>    </b>    <br />    忽聞清演病，可料苦吟身。不見近詩久，徒言華髮新。    <br />    別來山已破，住處月為鄰。幾繞庭前樹，於今四十春。   </p>   <p>    <b>     <font color=\"#FF6600\">遷村居二首</font>    </b>    <br />    移居入村宇，樹闕見城隍。雲水雖堪畫，恩私不可忘。    <br />    猿涎滴鶴氅，麈尾拂僧床。棄逐隨樵牧，何由報稻粱。   </p>   <p>歌樂聽常稀，茅亭靜掩扉。槎來垂釣次，月落問安歸。    <br />    遠客傳燒研，幽禽看衲衣。眼前無俗事，松雨蜀山輝。   </p>   <p>    <b>     <font color=\"#FF6600\">出山睹春榜</font>    </b>    <br />    未老鬢毛焦，心歸向石橋。指霞辭二紀，吟雪遇三朝。    <br />    連席頻登相，分廊尚祝堯。回眸舊行侶，免使負嵩樵。   </p>   <p>    <b>     <font color=\"#FF6600\">賈島墓</font>    </b>    <br />    一第人皆得，先生豈不銷。位卑終蜀士，詩絕占唐朝。    <br />    旅葬新墳小，魂歸故國遙。我來因奠灑，立石用為標。   </p>   <p>    <b>     <font color=\"#FF6600\">觀水墨障子</font>    </b>    <br />    若非神助筆，硯水恐藏龍。研盡一寸墨，掃成千仞峰。    <br />    壁根堆亂石，床罅插枯松。岳麓穿因鼠，湘江綻為蛩。    <br />    掛衣嵐氣濕，夢枕浪頭舂。只為少顏色，時人著意慵。   </p>   <p>    <b>     <font color=\"#FF6600\">對棋</font>    </b>    <br />    小檻明高雪，幽人鬥智棋。日斜拋作劫，月午蹙成遲。    <br />    倚杖湘僧算，翹松野鶴窺。側楸敲醒睡，片石夾吟詩。    <br />    雨點奩中漬，燈花局上吹。秋濤寒竹寺，此興謝公知。   </p>   <p>    <b>     <font color=\"#FF6600\">題竹溪禪院</font>    </b>    <br />    溪邊山一色，水擁竹千竿。鳥觸翠微濕，人居酷暑寒。    <br />    風搖瓶影碎，沙陷履痕端。爽極青崖樹，平流綠峽灘。    <br />    閒來披衲數，漲後卷經看。三境通禪寂，囂塵染著難。   </p>   <p>    <b>     <font color=\"#FF6600\">投獻吏部張侍郎十韻</font>    </b>    <br />    苔染馬蹄青，何曾似在城。不於僧院宿，多傍御溝行。    <br />    隱岫侵巴疊，租田帶渭平。肩囊尋省寺，袖軸遍公卿。    <br />    夢入連濤郡，書來積雪營。淚隨邊雁墮，魂逐夜蟬驚。    <br />    發憤巡江塔，無眠數縣更。玄都一病客，興善幾回鶯。    <br />    貢藝披沙細，酬恩戴岳輕。心期公子念，滴酒在雕楹。   </p>   <p>    <b>     <font color=\"#FF6600\">終南山二十韻</font>    </b>    <br />    關內平田窄，東西截杳冥。雨侵諸縣黑，雲破九門青。    <br />    暫看猶無暇，長棲信有靈。古苔秋漬斗，積霧夜昏螢。    <br />    怒恐撞天漏，深疑隱地形。盤根連北嶽，轉影落南溟。    <br />    窮穴何山出，遮蠻上國寧。殘陽高照蜀，敗葉遠浮涇。    <br />    斸竹煙嵐凍，偷湫雨雹腥。閒房僧灌頂，浴澗鶴遺翎。    <br />    梯滑危緣索，雲深靜唱經。放泉驚鹿睡，聞磬得人醒。    <br />    踏著神仙宅，敲開洞府扃。棋殘秦士局，字缺晉公銘。    <br />    一谷勢當午，孤峰聳起丁。遠平丹鳳闕，冷射五侯廳。    <br />    萬丈冰聲折，千尋樹影停。望中仙島動，行處月輪馨。    <br />    疊石移臨砌，研膠潑上屏。明時獻君壽，不假老人星。   </p>   <p>    <b>     <font color=\"#FF6600\">秋日同覺公上人眺慈恩塔六韻</font>    </b>    <br />    九級聳蓮宮，晴登袖拂虹。房廊窺井底，世界出籠中。    <br />    照牖三山火，吹鈴八極風。細聞槎客語，遙辨海魚沖。    <br />    禁靜聲連北，江寒影在東。謁師開秘鎖，塵日閉虛空。   </p>   <p>    <b>     <font color=\"#FF6600\">感知上刑部鄭侍郎</font>    </b>    <br />    寄掩白雲司，蜀都高臥時。鄰僧照寒竹，宿鳥動秋池。    <br />    帝誦嘉蓮表，人吟寶劍詩。石渠流月斷，畫角截江吹。    <br />    閒出黃金勒，前飛白鷺茲。公心外國說，重望兩朝推。    <br />    靜蘚斜圭影，孤窗響錫枝。興幽松雪見，心苦硯冰知。    <br />    緣杖蟲聲切，過門馬足遲。漏殘終卷讀，日下大名垂。    <br />    平磧容雕上，仙山許狖窺。數聯金口出，死免愧丘為。   </p>   <p>    <b>     <font color=\"#FF6600\">敘事寄薦福棲白（一作聽白公話舊）</font>    </b>    <br />    險倚石屏風，秋濤夢越中。前朝吟會散，故國講流終。    <br />    北地聞巴狖，南山見磧鴻。樓高驚雨闊，木落覺城空。    <br />    兔滿期姚監，蟬稀別楚公。淨瓶光照客，拄杖朽生蟲。    <br />    平地塔千尺，半空燈一籠。祝堯談幾句，旋瀉海濤東。   </p>   <p>    <b>     <font color=\"#FF6600\">送龍州田使君舊詩家</font>    </b>    <br />    御札軫西陲，龍州出牧時。度關雲作雪，掛棧水成澌。    <br />    劍淬號猿岸，弓懸宿鶴枝。江燈混星斗，山木亂槍旗。    <br />    鎖庫休秤藥，開樓又見詩。無心陪宴集，吟苦憶京師。   </p>   <p>    <b>     <font color=\"#FF6600\">和知己赴任華州</font>    </b>    <br />    東門罷相郡，此拜動京華。落日開宵印，初燈見早麻。    <br />    鶴身紅旆拂，仙掌白雲遮。塞色侵三縣，河聲聒兩衙。    <br />    松根醒客酒，蓮座隱僧家。一道帆飛直，中筵岳影斜。    <br />    書名尋雪石，澄鼎露金沙。鎖合眠關吏，杯寒啄廟鴉。    <br />    分台話嵩洛，賽雨戀煙霞。樹谷期招隱，吟詩煮柏茶。   </p>   <p>    <b>     <font color=\"#FF6600\">題咸陽樓</font>    </b>    <br />    晚亞古城門，憑高黯客魂。塞侵秦舊國，河浸漢荒村。    <br />    客路颺書燼，人家帶水痕。獵頻虛塚穴，耕苦露松根。    <br />    牆外峰粘漢，冰中日晃原。斷碑移作砌，廣第灌成園。    <br />    北馬疑眠磧，南人憶釣湓。橋閒野鹿過，街靜禁鴉翻。    <br />    灘鼓城隍動，雲沖太白昏。標衣多呂裔，荷鍤或劉孫。    <br />    弔問難知主，登攀強滴樽。不能扶壯勢，冠劍惜乾坤。   </p>   <p>    <b>     <font color=\"#FF6600\">贈興善徹公上人</font>    </b>    <br />    師資懷劍外，徒步管街東。九里山橫燒，三條木落風。    <br />    古池曾看鶴，新塔未吟蟲。夜久龍髯冷，年多麈尾空。    <br />    心宗本無礙，問學豈難同。   </p>   <p>    <b>     <font color=\"#FF6600\">龍池春草</font>    </b>    <br />    龍池清禁裡，芳草傍池春。旋長方遮岸，全生不染塵。    <br />    和風輕動色，湛露靜流津。淺得承天步，深疑繞御輪。    <br />    魚尋倒影沒，花帶濕光新。肯學長河畔，綿綿思遠人。   </p>   <p>    <b>     <font color=\"#FF6600\">秋宿梓州牛頭寺</font>    </b>    <br />    月去簷三尺，川雲入寺樓。靈山頓離眾，列宿不多稠。    <br />    篆字焚初缺，翻經誦若流。窗閒二江冷，簾捲半空秋。    <br />    詔散松梢別，棋終竹節收。靜增雙闕念，高並五翁遊。    <br />    鶴夢生紅日，雲閒鎖梓州。望空工部眼，搔亂廣文頭。    <br />    石室僧調馬，銀河客問牛。曉樓歸下界，大地一浮漚。   </p>   <p>    <b>     <font color=\"#FF6600\">送韋太尉自坤維除廣陵</font>    </b>    <br />    全蜀拜揚州，征東輟武侯。直來萬里月，旁到五峰秋。    <br />    幢冷遮高雪，旗閒卓亂流。謝朝明主喜，登省舊寮愁。    <br />    隔海城通舶，連河市響樓。千官倚元老，虛夢法雲遊。   </p>   <p>    <b>     <font color=\"#FF6600\">贈曹郎中崇賢所居（一作上崇賢曹郎中）</font>    </b>    <br />    閒坊宅枕穿宮水，聽水分衾蓋蜀繒。藥杵聲中搗殘夢，茶鐺影裡煮孤燈。    <br />    刑曹樹蔭千年井，華岳樓開萬仞冰。詩句變風官漸緊，夜濤舂斷海邊籐。   </p>   <p>    <b>     <font color=\"#FF6600\">贈昭應沈少府</font>    </b>    <br />    行宮接縣判雲泉，袍色雖青骨且仙。鄠杜憶過梨栗墅，瀟湘曾桌雪霜天。    <br />    華山僧別留茶鼎，渭水人來鎖釣船。東送西迎終幾考，新詩覓得兩三聯。   </p>   <p>    <b>     <font color=\"#FF6600\">上司空員外</font>    </b>    <br />    禪心高臥似疏慵，詩客經過不厭重。籐杖幾攜量磧雪，玉鞭曾把數嵩峰。    <br />    夜眠古巷當城月，秋直清曹入省鐘。禹鑿故山歸未得，河聲暗老兩三松。   </p>   <p>    <b>     <font color=\"#FF6600\">敘舊遊寄棲白</font>    </b>    <br />    老著重袍坐石房，竺經休講白眉長。省沖鼉沒投江島，曾看魚飛倚海檣。    <br />    曉炙凍盂原日氣，夜挑蓮碗禁燈光。吟詩五嶺尋無可，倏忽如今四十霜。   </p>   <p>    <b>     <font color=\"#FF6600\">哭棲白供奉</font>    </b>    <br />    聞說孤窗坐化時，白莎蘿雨滴空池。吟詩堂裡秋關影，禮佛燈前夜照碑。    <br />    賀雪已成金殿夢，看濤終負石橋期。逢山對月還惆悵，爭得無言似祖師。   </p>   <p>    <b>     <font color=\"#FF6600\">贈入內供奉僧</font>    </b>    <br />    內殿談經愜帝懷，沃州歸隱計全乖。數條雀尾來南海，一道蟬聲噪御街。    <br />    石枕紋含山裡葉，銅瓶口塞井中柴。因逢夏日西明講，不覺宮人拔鳳釵。   </p>   <p>    <b>     <font color=\"#FF6600\">感恩書事寄上集義司徒相公</font>    </b>    <br />    積雪峰西遇獎稱，半家寒骨起溝塍。鎮時賢相回人鏡，報德慈親點佛燈。    <br />    授鉞已聞諸國靜，坐籌重見大河澄。功居第一圖煙閣，依舊終南滿杜陵。   </p>   <p>    <b>     <font color=\"#FF6600\">贈永崇李將軍充襄陽制置使</font>    </b>    <br />    拜官門外發輝光，宿衛陰符注幾行。行處近天龍尾滑，獵時陪帝馬鬃香。    <br />    九城王氣生旗隊，萬里寒風入箭瘡。從此浩然聲價歇，武中還有李襄陽。   </p>   <p>    <b>     <font color=\"#FF6600\">寄淮海惠澤上人</font>    </b>    <br />    海濤痕滿舊征衣，長憶初程宿翠微。竹裡橋鳴知馬過，塔中燈露見鴻飛。    <br />    眉毫別後應盈尺，巖木居來定幾圍。他日願師容一榻，煎茶掃地學忘機。   </p>   <p>    <b>     <font color=\"#FF6600\">春日隱居官捨感懷</font>    </b>    <br />    風吹燒燼雜汀沙，還似青溪舊寄家。入戶竹生床下葉，隔窗蓮謝鏡中花。    <br />    苔房毳客論三學，雪嶺巢禽看兩衙。銷得人間無限事，江亭月白誦南華。   </p>   <p>    <b>     <font color=\"#FF6600\">春日即事寄一二知己</font>    </b>    <br />    浴馬池西一帶泉，開門景物似樊川。朱衣映水人歸縣，白羽遺泥鶴上天。    <br />    索米夜燒風折木，無車春養雪藏鞭。縉紳處士知章句，忍使孤窗枕淚眠。   </p>   <p>    <b>     <font color=\"#FF6600\">廢寺閒居寄懷一二罷舉知己（一作省歸郎）</font>    </b>    <br />    病居廢廟冷吟煙，無力爭飛類病蟬。槐省老郎蒙主棄，月陂孤客望誰憐。    <br />    稅房兼得調猿石，租地仍分浴鶴泉。處世堪驚又堪愧，一坡山色不論錢。   </p>   <p>    <b>     <font color=\"#FF6600\">題尼大德院</font>    </b>    <br />    雲鬟早歲斷金刀，戒律曾持五百條。台上燈紅蓮葉密，眉間毫白黛痕銷。    <br />    繡成佛國銀為地，畫出王城雪覆橋。清淨高樓松檜寺，世雄翻愧自低腰。   </p>   <p>    <b>     <font color=\"#FF6600\">懷張喬張霞</font>    </b>    <br />    西風吹雨葉還飄，憶我同袍隔海濤。江塔眺山青入佛，邊城履雪白連雕。    <br />    身離世界歸天竺，影掛虛空度石橋。應念無成獨流轉，懶磨銅片鬢毛焦。   </p>   <p>    <b>     <font color=\"#FF6600\">贈徐山人</font>    </b>    <br />    徐生何代降坤維，曾伴園公采紫芝。瓦礫變黃憂世換，髭鬚放白怕人疑。    <br />    山房古竹粗於樹，海島靈童壽等龜。知歎有唐三百載，光陰未抵一先棋。   </p>   <p>    <b>     <font color=\"#FF6600\">寄南嶽僧</font>    </b>    <br />    新秋日後曬書天，白日當松影卻圓。五字句求方寸佛，一條街擘兩行蟬。    <br />    不曾著事於機內，長合教山在眼前。花落儔公房外石，調猿弄虎歎無緣。   </p>   <p>    <b>     <font color=\"#FF6600\">華山</font>    </b>    <br />    碧山長凍地長秋，日夕泉源聒華州。萬戶煙侵關令宅，四時雲在使君樓。    <br />    風驅雷電臨河震，鶴引神仙出月遊。峰頂高眠靈藥熟，自無霜雪上人頭。   </p>   <p>    <b>     <font color=\"#FF6600\">和曹監春晴見寄</font>    </b>    <br />    竺廟鄰鐘震曉鴉，春陰蓋石似仙家。蘭台架列排書目，顧渚香浮瀹茗花。    <br />    膠溜石松粘鶴氅，泉離冰井熨僧牙。功成名著扁舟去，愁睹前題罩碧紗。   </p>   <p>    <b>     <font color=\"#FF6600\">贈三惠大師</font>    </b>    <br />    楓猿嶠角別多時，二教兼修內學師。藥樹影中頻綴偈，蓮峰朵下幾窺棋。    <br />    遊歸筍長齊童子，病起巢成露鶴兒。詔落五天開夏講，兩街人競禮長眉。   </p>   <p>    <b>     <font color=\"#FF6600\">送醉畫王處士</font>    </b>    <br />    幾年乘興住南吳，狂醉蘭舟夜落湖。別後鶴毛描轉細，近來牛角飲還粗。    <br />    同餐夏果山何處，共釣秋濤石在無。關下相逢怪予老，篇章役思繞寰區。   </p>   <p>    <b>     <font color=\"#FF6600\">聞杜鵑</font>    </b>    <br />    萬古瀟湘波上雲，化為流血杜鵑身。長疑啄破青山色，只恐啼穿白日輪。    <br />    花落玄宗回蜀道，雨收工部宿江津。聲聲猶得到君耳，不見千秋一甑塵。   </p>   <p>    <b>     <font color=\"#FF6600\">賦得送軒轅先生歸羅浮山</font>    </b>    <br />    舊山歸隱浪搖青，綠鬢山童一帙經。詩帖布帆猿鳥看，藥煎金鼎鬼神聽。    <br />    洞深頭上聆仙語，船靜鼻中聞海腥。此處先生應不住，吾君南望漫勞形。   </p>   <p>    <b>     <font color=\"#FF6600\">送包處士</font>    </b>    <br />    秋思枕月臥瀟湘，寄宿慈恩竹裡房。性急卻於棋上慢，身閒未免藥中忙。    <br />    休拋手網驚龍睡，曾掛頭巾拂鳥行。聞說石門君舊隱，寒峰濺瀑壞書堂。   </p>   <p>    <b>     <font color=\"#FF6600\">贈龐煉師（女人）</font>    </b>    <br />    家住涪江漢語嬌，一聲歌戛玉樓簫。睡融春日柔金縷，妝發秋霞戰翠翹。    <br />    兩臉酒醺紅杏妒，半胸酥嫩白雲饒。若能攜手隨仙令，皎皎銀河渡鵲橋。   </p>   <p>    <b>     <font color=\"#FF6600\">送友罷舉赴邊職</font>    </b>    <br />    出剡篇章入洛文，無人細讀歎俱焚。莫辭秉笏隨紅旆，便好攜家住白雲。    <br />    過水象浮蠻境見，隔江猿叫漢州聞。高談闊略陳從事，盟誓邊庭壯我軍。   </p>   <p>    <b>     <font color=\"#FF6600\">病猿</font>    </b>    <br />    瘦纏金鎖惹朱樓，一別巫山樹幾秋。寒想蜀門清露滴，暖懷湘岸白雲流。    <br />    罷拋簷果沉僧井，休拗崖冰濺客舟。啼過三聲應有淚，畫堂深不徹王侯。   </p>   <p>    <b>     <font color=\"#FF6600\">斃驢</font>    </b>    <br />    蹇驢秋斃瘞荒田，忍把敲吟舊竹鞭。三尺焦桐背殘月，一條藜杖卓寒煙。    <br />    通吳白浪寬圍國，倚蜀青山峭入天。如畫海門支肘望，阿誰家賣釣魚船。   </p>   <p>    <b>     <font color=\"#FF6600\">宿葉公棋閣</font>    </b>    <br />    帶風棋閣竹相敲，局瑩無塵拂樹梢。日到長天征未斷，鐘來岳頂劫須拋。    <br />    挑燈雪客棲寒店，供茗溪僧爇廢巢。因悟修身試貪教，不須焚火向三茅。   </p>   <p>    <b>     <font color=\"#FF6600\">送郤先輩歸覲華陰</font>    </b>    <br />    桂枝博得鳳棲枝，歡覲家僮舞翠微。僧向瀑泉聲裡賀，鳥穿仙掌指間飛。    <br />    休停硯筆吟荒廟，永別燈籠赴鎖闈。騷雅近來頹喪甚，送君傍覺有光輝。   </p>   <p>    <b>     <font color=\"#FF6600\">贈可上人</font>    </b>    <br />    寺門和鶴倚香杉，月吐秋光到思饞。將法傳來穿泱漭，把詩吟去入嵌巖。    <br />    模糊書卷煙嵐滴，狼藉衣裳瀑布緘。不斷清風牙底嚼，無因內殿得名銜。   </p>   <p>    <b>     <font color=\"#FF6600\">東川高僕射</font>    </b>    <br />    油幢影裡拜清風，十里貔貅一片雄。三印鎖開霜滿地，四門關定月當空。    <br />    泉浮山葉人家過，詔惹壚香鳥道通。新起畫樓攜客上，絃歌筵內海榴紅。   </p>   <p>    <b>     <font color=\"#FF6600\">宿成都松溪院</font>    </b>    <br />    松持節操溪澄性，一炷煙嵐壓寺隅。翡翠鳥飛人不見，琉璃瓶貯水疑無。    <br />    夜聞子落真山雨，曉汲波圓入畫圖。塵擁蜀城抽鎖後，此中猶夢在江湖。   </p>   <p>    <b>     <font color=\"#FF6600\">弔曹監</font>    </b>    <br />    宅上愁雲吹不散，桂林詩骨葬雲根。滿樓山色供鄰里，一洞松聲付子孫。    <br />    甘露施衣封淚點，秘書取集印苔痕。吟魂醉魄歸何處，御水嗚嗚夜繞門。   </p>   <p>    <b>     <font color=\"#FF6600\">贈長安畢郎中</font>    </b>    <br />    高門寒沼水連雲，鷺識朱衣傍主人。地肺半邊晴帶雪，天街一面靜無塵。    <br />    朝回座客酬琴價，衙退留僧寫鶴真。從此幾遷為計相，蓬萊三刻奏東巡。   </p>   <p>    <b>     <font color=\"#FF6600\">寄東蜀幕中友</font>    </b>    <br />    官亭池碧海榴殷，遙想清才倚畫欄。柳絮漲天籠地暖，角聲經雨透雲寒。    <br />    曉侵台座香煙濕，夜草軍書蠟炬乾。為話門人吟太苦，風摧蘭秀一枝殘。   </p>   <p>    <b>     <font color=\"#FF6600\">曲江漁父</font>    </b>    <br />    兒孫閒弄雪霜髯，浪颭南山影入簷。臥穩篷舟龜作枕，病來茅舍網為簾。    <br />    值春遊子憐蓴滑，通蜀行人說鱠甜。數尺寒絲一竿竹，豈知浮世有猜嫌。   </p>   <p>    <b>     <font color=\"#FF6600\">和劉駕博士贈莊嚴律禪師</font>    </b>    <br />    人言紫綬有光輝，不二心觀似草衣。塵劫自營還自壞，禪門無住亦無歸。    <br />    松根穴蟻通山遠，塔頂巢禽見海微。每話南遊偏起念，五峰波上入船扉。   </p>   <p>    <b>     <font color=\"#FF6600\">智新上人話舊</font>    </b>    <br />    蟋蟀燈前話舊遊，師經幾夏我經秋。金陵市合月光裡，甘露門開峰朵頭。    <br />    晴眺遠帆飛入海，夜禪陰火吐當樓。相看未得東歸去，滿壁寒濤瀉白鷗。   </p>   <p>    <b>     <font color=\"#FF6600\">和淮南太尉留題鳳州王氏別業</font>    </b>    <br />    清秋看長鷺雛成，說向湘僧亦動情。節屋折將松上影，印龕移鎖月中聲。    <br />    野人陪賞增詩價，太尉因居著谷名。閒想此中遺勝事，宿齋吟繞鳳池行。   </p>   <p>    <b>     <font color=\"#FF6600\">乙酉歲自蜀隨計趁試不及</font>    </b>    <br />    客臥涪江蘸月廳，知音喚起進趨生。寒梅折後方離蜀，臘月圓前未到京。    <br />    風捲壞亭羸僕病，雪糊危棧蹇驢行。文昌一試應關分，豈校褒斜兩日程。   </p>   <p>    <b>     <font color=\"#FF6600\">龍州韋郎中先夢六赤，後因打葉子以詩上</font>    </b>    <br />    紅蠟香煙撲畫楹，梅花落盡庾樓清。光輝圓魄銜山冷，彩鏤方牙著腕輕。    <br />    寶帖牽來獅子鎮，金盆引出鳳凰傾。微黃喜兆莊周夢，六赤重新擲印成。   </p>   <p>    <b>     <font color=\"#FF6600\">和壽中丞傷猿</font>    </b>    <br />    遺掛朱欄鎖半尋，清聲難買恨黃金。懸崖接果今何在，淺井窺星影已沉。    <br />    歸宅葉鋪曾睡石，入朝燈照舊啼林。小山罷繞隨湘客，高樹休升對岳禽。    <br />    天竺省憐傷倍切，親知寬和思難任。相門恩重無由報，竟托仙郎日夜吟。   </p>   <p>    <b>     <font color=\"#FF6600\">上靈州令狐相公（一作贈高僕射自安西赴闕）</font>    </b>    <br />    征蠻破虜漢功臣，提劍歸來萬里身。笑倚凌煙金柱看，形容憔悴老於真。   </p>   <p>    <b>     <font color=\"#FF6600\">寓言</font>    </b>    <br />    三千宮女露蛾眉，笑煮黃金日月遲。麟鳳隔雲攀不及，空山惆悵夕陽時。   </p>   <p>    <b>     <font color=\"#FF6600\">客亭對月</font>    </b>    <br />    遊子離魂隴上花，風飄浪捲繞天涯。一年十二度圓月，十一回圓不在家。   </p>   <p>    <b>     <font color=\"#FF6600\">宿鄠郊贈羅處士</font>    </b>    <br />    川靜星高櫟已枯，南山落石水聲粗。白雲釣客窗中宿，臥數嵩峰聽五湖。   </p>   <p>    <b>     <font color=\"#FF6600\">有寄</font>    </b>    <br />    愛酒耽棋田處士，彈琴詠史賈先生。御溝臨岸有雲石，不見鶴來何處行。   </p>   <p>    <b>     <font color=\"#FF6600\">送三藏歸西天國</font>    </b>    <br />    十萬里程多少磧，沙中彈舌授降龍。五天到日應頭白，月落長安半夜鐘。   </p>   <p>    <b>     <font color=\"#FF6600\">金陵懷古</font>    </b>    <br />    古來無此戰爭功，日日戈船捲海風。一遇靈鰲開睡眼，六朝灰燼九江空。   </p>   <p>    <b>     <font color=\"#FF6600\">長安縣廳</font>    </b>    <br />    主人寂寞客屯邅，愁絕終南滿案前。乞取中庭籐五尺，為君高斸扣青天。   </p>   <p>    <b>     <font color=\"#FF6600\">題晰上人賈島詩卷</font>    </b>    <br />    賈生詩卷惠休裝，百葉蓮花萬里香。供得半年吟不足，長鬚字字頂司倉。   </p>   <p>    <b>     <font color=\"#FF6600\">送僧清演歸山</font>    </b>    <br />    毛褐斜肩背負經，曉思吟入竇山青。峰前野水橫官道，踏著秋天三四星。   </p>   <p>    <b>     <font color=\"#FF6600\">贈僧</font>    </b>    <br />    不羨王公與貴人，唯將雲鶴自相親。閒來石上觀流水，欲洗禪衣未有塵。   </p>   <p>    <b>     <font color=\"#FF6600\">題學公院池蓮</font>    </b>    <br />    竹引山泉玉甃池，栽蓮莫怪藕生絲。如何不似麻衣客，坐對秋風待一枝。   </p>   <p>    <b>     <font color=\"#FF6600\">山居喜友人見訪</font>    </b>    <br />    入雲晴斸茯苓還，日暮逢迎木石間。看待詩人無別物，半潭秋水一房山。   </p>   <p>    <b>     <font color=\"#FF6600\">秋宿長安韋主簿廳</font>    </b>    <br />    水木清涼夜直廳，愁人樓上唱寒更。坐勞同步簾前月，鼠動床頭印鎖聲。   </p>   <p>    <b>     <font color=\"#FF6600\">冬憶友人</font>    </b>    <br />    吟上山前數竹枝，葉翻似雪落霏霏。枕前明月誰動影，睡裡驚來不覺歸。   </p>   <p>    <b>     <font color=\"#FF6600\">懷圭峰影林泉</font>    </b>    <br />    吾家舊物賈生傳，入內遙分錫杖泉。鶴去帝移宮女散，更堪嗚咽過樓前。   </p>   <p>    <b>     <font color=\"#FF6600\">贈青龍印禪師</font>    </b>    <br />    雨澀秋刀剃雪時，庵前曾禮草堂師。居人昨日相過說，鶴已生孫竹滿池。   </p>   <p>    <b>     <font color=\"#FF6600\">戲贈侯常侍</font>    </b>    <br />    葛洪卷與江淹賦，名動天邊傲石居。兩蜀詞人多載後，同君諱卻馬相如。   </p>   <p>    <b>     <font color=\"#FF6600\">繡嶺宮詞</font>    </b>    <br />    春日遲遲春草綠，野棠開盡飄香玉。繡嶺宮前鶴髮翁，猶唱開元太平曲。   </p>   <p>    <b>     <font color=\"#FF6600\">中秋月（一作廖凝詩）</font>    </b>    <br />    九十日秋色，今秋已半分。孤光吞列宿，四面絕微雲。    <br />    眾木排疏影，寒流疊細紋。遙遙望丹桂，心緒更紛紛。   </p>   <p>    <b>     <font color=\"#FF6600\">宿書僧院</font>    </b>    <br />    夜水筆前澄，時推外學能。書成百個字，庭轉幾遭燈。    <br />    寄墨大壇吏，分箋蜀國僧。為題江寺塔，牌掛入雲層。   </p>   <p>    <b>     <font color=\"#FF6600\">雪</font>    </b>    <br />    迢迢來極塞，連闕謂風吹。禪客呵金錫，征人擘凍旗。    <br />    細填蟲穴滿，重壓鶴巢欹。有影晴飄野，無聲夜落池。    <br />    正繁秦甸暖，漸厚楚宮饑。凍挹分泉澀，光凝二閣癡。    <br />    踏遺蘭署跡，聽起石門思。用表豐年瑞，無令掃玉墀。   </p>   <p>    <b>     <font color=\"#FF6600\">述懷二十韻獻覃懷相公</font>    </b>    <br />    帝夢求良弼，生申屬聖明。青雲縣器業，白日貫忠貞。    <br />    靄靄隨春動，忻忻共物榮。靜宜浮競息，坐覺好風生。    <br />    萬國聞應躍，千門望盡傾。瑞含楊柳色，氣變管弦聲。    <br />    百辟尋知度，三階正有程。魯儒規蘊藉，周誥美和平。    <br />    碧水遺幽抱，朱絲寄遠情。風流秦印綬，儀表漢公卿。    <br />    忠讜期登用，回邪自震驚。雲開長劍倚，路絕一峰橫。    <br />    九野方無事，滄溟本不爭。國將身共計，心與眾為城。    <br />    早晚中條下，紅塵一顧清。南潭容伴鶴，西笑忽遷鶯。    <br />    折樹恩難報，懷仁命甚輕。二年猶困辱，百口望經營。    <br />    未在英侯選，空勞短羽征。知音初相國，從此免長鳴。   </p>   <p>    <b>     <font color=\"#FF6600\">歲暮自廣江至新興往復中題峽山寺</font>    </b>    <br />    薄暮緣西峽，停橈一訪僧。鷺巢行臥柳，猿飲倒垂籐。    <br />    水曲巖千疊，雲深樹百層。山風寒殿磬，溪雨夜船燈。    <br />    灘漲危槎沒，泉沖怪石崩。中台一襟淚，歲杪別良朋。   </p>   <p>    <b>     <font color=\"#FF6600\">冬日送涼州刺史</font>    </b>    <br />    寵餞西門外，雙旌出漢陵。未辭金殿日，已夢雪山燈。    <br />    地遠終峰盡，天寒朔氣凝。新年行已到，舊典聽難勝。    <br />    吏掃盤雕影，人遮散馬乘。移軍駝馱角，下塞掾河冰。    <br />    獵近崑崙獸，吟招磧石僧。重輸右藏實，方見左車能。    <br />    兵聚邊風急，城寬夜月澄。連營煙火嶺，望詔幾回登。   </p>   <p>    <b>     <font color=\"#FF6600\">過賈浪仙舊地</font>    </b>    <br />    鶴外唐來有謫星，長江東注冷滄溟。境搜松雪仙人島，吟歇林泉主簿廳。    <br />    片月已能臨榜黑，遙天何益抱墳青。年年誰不登高第，未勝騎驢入畫屏。    <br />    <br />    <b>     <font color=\"#FF6600\">山泉</font>    </b>    <br />    半空飛下水，勢去響如雷。靜徹啼猿寺，高凌坐客台。    <br />    耳同經劍閣，身若到天台。濺樹吹成凍，凌祠觸作灰。    <br />    深中試楖栗，淺處落莓苔。半夜重城閉，潺湲枕上來。   </p>  </center> "}