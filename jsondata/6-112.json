{"id":"6-112","content":"   <div align=\"center\">   <b>    <font face=\"標楷體\" size=\"+3\" color=\"#FF6600\">李德裕</font>   </b>  </div>  <p align=\"center\">（西元787～849）字文饒，贊皇人，為唐代名臣，李吉甫之子。少力學，卓   <br />   犖有大節。為牛李黨爭李黨的首領，與以牛僧孺為首的牛黨互爭政權。敬宗   <br />   時，任浙西觀察使。武宗時為相，當國六年，弭平藩鎮之禍，威權獨重，封   <br />   衛國公。後為小人構陷，貶崖州司戶卒。著有會昌一品集、次柳舊聞。  </p>  <p align=\"center\">   <b>    <font color=\"#FF6600\">奉和聖制南郊禮畢詩</font>   </b>   <br />   磬管歌大呂，冕裘旅天神。燒蕭辟閶闔，祈穀為蒸人。   <br />   羽旗灑輕雪，麥隴含陽春。昌運歲今會，王猷從此新。   <br />   三臣皆就日，萬國望如雲。仁壽信非遠，群生方在鈞。  </p>  <p align=\"center\">   <b>    <font color=\"#FF6600\">郊壇回輿中書二相公蒙聖慈召至御馬前仰感恩…相公</font>   </b>   <br />   七萃和鑾動，三條葆吹回。相星環日道，蒼馬近龍媒。   <br />   咫尺天顏接，光華喜氣來。自慚衰且病，無以效涓埃。  </p>  <p align=\"center\">   <b>    <font color=\"#FF6600\">寒食日三殿侍宴，奉進詩一首</font>   </b>   <br />   宛轉龍歌節，參差燕羽高。風光搖禁柳，霽色暖宮桃。   <br />   春露明仙掌，晨霞照御袍。雪凝陳組練，林植聳杆旄。   <br />   廣樂初蹌鳳，神山欲抃鰲。鳴笳朱鷺起，疊鼓紫騂豪。   <br />   象舞嚴金鎧，豐歌耀寶刀。不勞孫子法，自得太公韜。   <br />   分席羅玄冕，行觴舉綠醪。彀中時落羽，橦末乍升猱。   <br />   瑞景開陰翳，薰風散郁陶。天顏歡益醉，臣節勁尤高。   <br />   楛矢方來貢，雕弓已載櫜。英威揚絕漠，神算盡臨洮。   <br />   赤縣陽和布，蒼生雨露膏。野平惟有麥，田辟久無蒿。   <br />   祿秩榮三事，功勳乏一毫。寢謀慚汲黯，秉羽貴孫敖。   <br />   煥若遊玄圃，歡如享太牢。輕生何以報，只自比鴻毛。  </p>  <p align=\"center\">   <b>    <font color=\"#FF6600\">雨中自秘書省訪王三侍御知早入朝便入集賢…詩贈之</font>   </b>   <br />   共憐獨鶴青霞姿，瀛洲故山歸已遲。仁者焉能效鷙鶚，飛舞自合追長離。   <br />   梧桐迥齊鳷鵲觀，煙雨屢拂蛟龍旗。鴻雁沖飆去不盡，寒聲晚下天泉池。   <br />   顧我蓬萊靜無事，玉版寶書藏眾瑞。青編盡以汲塚來，蝌蚪皆從魯室至。   <br />   金門待詔何逍遙，名儒早問張子僑。王褒軼材晚始入，宮女已能傳洞簫。   <br />   應令柏台長對戶，別來相望獨寥寥。  </p>  <p align=\"center\">   <b>    <font color=\"#FF6600\">奉和太原張尚書山亭書懷</font>   </b>   <br />   岩石在朱戶，風泉當翠樓。始知峴亭賞，難與清暉留。   <br />   餘景淡將夕，凝嵐輕欲收。東山有歸志，方接赤松遊。  </p>  <p align=\"center\">   <b>    <font color=\"#FF6600\">奉和韋侍御陪相公遊開義五言六韻</font>   </b>   <br />   羊公追勝概，茲地暫逍遙。風景同南峴，丹青見北朝。   <br />   石渠清夏氣，高樹激鮮飆。念法珍禽集，聞經醉象調。   <br />   偶分甘露味，偏覺眾香饒。為問毗城內，餘薰幾日銷。  </p>  <p align=\"center\">   <b>    <font color=\"#FF6600\">贈圓明上人（圓公，佛頂之最）</font>   </b>   <br />   遠公說易長松下，龍樹雙經海藏中。今日導師聞佛慧，始知前路化成空。  </p>  <p align=\"center\">   <b>    <font color=\"#FF6600\">贈奉律上人（律公精於維摩經）</font>   </b>   <br />   知君學地厭多聞，廣渡群生出世氛。飯色不應殊寶器，樹香皆遣入禪薰。  </p>  <p align=\"center\">   <b>    <font color=\"#FF6600\">戲贈慎微寺主道安上座三僧正</font>   </b>   <br />   甘露灑空惟一味，旃檀移植自成薰。遙知暢獻分南北，應用調柔致六群。  </p>  <p align=\"center\">   <b>    <font color=\"#FF6600\">長安秋夜</font>   </b>   <br />   內宮傳詔問戎機，載筆金鑾夜始歸。萬戶千門皆寂寂，月中清露點朝衣。  </p>  <p align=\"center\">   <b>    <font color=\"#FF6600\">清冷池懷古（余別有序刻石）</font>   </b>   <br />   區囿三百里，常聞駟馬來。旌旗朝甬道，簫鼓燕平台。   <br />   追昔賦文雅，從容遊上才。竹園秋水淨，風苑雪煙開。   <br />   牛禍釁將發，羊孫謀始回。袁絲徒伏劍，長孺欲成灰。   <br />   興廢由所感，湮淪斯可哀。空留故池雁，刷羽尚徘徊。  </p>  <p align=\"center\">   <b>    <font color=\"#FF6600\">述夢詩四十韻</font>   </b>   <br />   賦命誠非薄，良時幸已遭。君當堯舜日，官接鳳凰曹。   <br />   目睇煙霄闊，心驚羽翼高。椅梧連鶴禁，埤堄接龍韜。   <br />   我後憐詞客，吾僚並雋髦。著書同陸賈，待詔比王褒。   <br />   重價連懸璧，英詞淬寶刀。泉流初落澗，露滴更濡毫。   <br />   赤豹欣來獻，彤弓喜暫櫜。非煙含瑞氣，馴雉潔霜毛。   <br />   靜室便幽獨，虛樓散郁陶。花光晨艷艷，松韻晚騷騷。   <br />   畫壁看飛鶴，仙圖見巨鰲。倚簷陰藥樹，落格蔓蒲桃。   <br />   荷靜蓬池鱠，冰寒郢水醪。荔枝來自遠，盧橘賜仍叨。   <br />   麝氣隨蘭澤，霜華入杏膏。恩光惟覺重，攜挈未為勞。   <br />   夕閱梨園騎，宵聞禁仗獒。扇回交彩翟，雕起颺銀絛。   <br />   轡待袁絲攬，書期蜀客操。盡規常謇謇，退食尚忉忉。   <br />   龜顧垂金鈕，鸞飛曳錦袍。御溝楊柳弱，天廄驌驦豪。   <br />   屢換青春直，閒隨上苑遨。煙低行殿竹，風拆繞牆桃。   <br />   聚散俄成昔，悲愁益自熬。每懷仙駕遠，更望茂陵號。   <br />   地接三茅嶺，川迎伍子濤。花迷瓜步暗，石固蒜山牢。   <br />   蘭野凝香管，梅洲動翠篙。泉魚驚彩妓，溪鳥避杆旄。   <br />   感舊心猶絕，思歸首更搔。無聊燃蜜炬，誰復勸金舠。   <br />   嵐氣朝生棟，城陰夜入濠。望煙歸海嶠，送雁渡江皋。   <br />   宛馬嘶寒櫪，吳鉤在錦弢。未能追狡兔，空覺長黃蒿。   <br />   水國逾千里，風帆過萬艘。閱川終古恨，惟見暮滔滔。  </p>  <p align=\"center\">   <b>    <font color=\"#FF6600\">招隱山觀玉蕊樹戲書即事奉寄江西沈大夫閣老</font>   </b>   <br />   玉蕊天中樹，金閨昔共窺。落英閒舞雪，蜜葉乍低帷。   <br />   舊賞煙霄遠，前歡歲月移。今來想顏色，還似憶瓊枝。  </p>  <p align=\"center\">   <b>    <font color=\"#FF6600\">寄題惠林李侍郎舊館</font>   </b>   <br />   棟宇非吾室，煙山是我鄰。百齡惟待盡，一世樂長貧。   <br />   半壁懸秋日，空林滿夕塵。只應雙鶴弔，松路更無人。  </p>  <p align=\"center\">   <b>    <font color=\"#FF6600\">寄茅山孫煉師</font>   </b>   <br />   何地最翛然，華陽第八天。松風清有露，蘿月淨無煙。   <br />   乍警瑤壇鶴，時嘶玉樹蟬。欲馳千里戀，惟有鳳門泉。   <br />   石上溪蓀發紫茸，碧山幽藹水溶溶。   <br />   菖花定是無人見，春日惟應羽客逢。  </p>  <p align=\"center\">獨尋蘭渚玩遲暉，閒倚松窗望翠微。遙想春山明月曙，玉壇清磬步虛歸。</p>  <p align=\"center\">   <b>    <font color=\"#FF6600\">題奇石（石在浙西公署）</font>   </b>   <br />   蘊玉抱清輝，閒庭日瀟灑。塊然天地間，自是孤生者。  </p>  <p align=\"center\">   <b>    <font color=\"#FF6600\">送張中丞入台從事</font>   </b>   <br />   驛騎朝天去，江城眷闕深。夜珠先去握，芳桂乍辭陰。   <br />   澤國三千里，羈孤萬感心。自嗟文廢久，此曲為盧諶。  </p>  <p align=\"center\">   <b>    <font color=\"#FF6600\">懷京國</font>   </b>   <br />   海上東風犯雪來，臘前先折鏡湖梅。遙思禁苑青春夜，坐待宮人畫詔回。  </p>  <p align=\"center\">   <b>    <font color=\"#FF6600\">追和太師顏公同清遠道士遊虎丘寺</font>   </b>   <br />   茂苑有靈峰，嗟余未遊觀。藏山半平陸，壞谷為高岸。   <br />   岡繞數仞牆，巖潛千丈杆。乃知造化意，回斡資奇玩。   <br />   鏐騰昔虎踞，劍沒嘗龍煥。潭黛入海底，崟岑聳霄半。   <br />   層巒未升日，哀狖寧知旦。綠筱夏凝陰，碧林秋不換。   <br />   冥搜既窈窕，回望何蕭散。川晴嵐氣收，江春雜英亂。   <br />   逸人綴清藻，前哲留篇翰。共扣哀玉音，皆舒文繡段。   <br />   難追彥回賞，徒起興公歎。一夕如再升，含毫星斗爛。  </p>  <p align=\"center\">   <b>    <font color=\"#FF6600\">東郡懷古二首‧王京兆</font>   </b>   <br />   河水昔將決，沖波溢川潯。崢嶸金堤下，噴薄風雷音。   <br />   投馬災未弭，為魚歎方深。惟公執珪璧，誓與身俱沉。   <br />   誠信不虛發，神明宜爾臨。湍流自此回，咫尺焉能侵。   <br />   逮我守東郡，淒然懷所欽。雖非識君面，自謂知君心。   <br />   意氣苟相合，神明無古今。登城見遺廟，日夕空悲吟。  </p>  <p align=\"center\">   <b>    <font color=\"#FF6600\">東郡懷古二首‧陽給事</font>   </b>   <br />   宋氏遠家左，豺狼滿中州。陽君守滑台，終古垂英猷。   <br />   數仞城既毀，萬夫心莫留。跳身入飛鏃，免冑臨霜矛。   <br />   畢命在旗下，殭屍橫道周。義風激河汴，壯氣淪山丘。   <br />   嗟爾抱忠烈，古來誰與儔。就烹感漢使，握節悲陽秋。   <br />   顏子綴清藻，鏗然如素璆。徘徊望故壘，尚想精魂遊。  </p>  <p align=\"center\">   <b>    <font color=\"#FF6600\">秋日登郡樓望贊皇山感而成詠</font>   </b>   <br />   昔人懷井邑，為有掛冠期。顧我飄蓬者，長隨泛梗移。   <br />   越吟因病感，潘鬢入秋悲。北指邯鄲道，應無歸去期。  </p>  <p align=\"center\">   <b>    <font color=\"#FF6600\">雨後淨望河西連山愴然成詠</font>   </b>   <br />   宿雨初收晚吹繁，秋光極目自銷魂。煙山北下歸遼海，鴻雁南飛出薊門。   <br />   只恨無功書史籍，豈悲臨老事戎軒。唯懷藥餌蠲衰病，為惜餘年報主恩。  </p>  <p align=\"center\">   <b>    <font color=\"#FF6600\">秋日美晴，郡樓閒眺，寄荊南張書記</font>   </b>   <br />   高檻涼風起，清川旭景開。秋聲向野去，爽氣自山來。   <br />   霄外鴻初返，簷間燕已歸。不因煙雨夕，何處夢陽台。  </p>  <p align=\"center\">   <b>    <font color=\"#FF6600\">故人寄茶</font>   </b>   <br />   劍外九華英，緘題下玉京。開時微月上，碾處亂泉聲。   <br />   半夜邀僧至，孤吟對竹烹。碧流霞腳碎，香泛乳花輕。   <br />   六腑睡神去，數朝詩思清。其餘不敢費，留伴讀書行。  </p>  <p align=\"center\">   <b>    <font color=\"#FF6600\">奉送相公十八丈鎮揚州（一作和王播遊故居感舊）</font>   </b>   <br />   千騎風生大旆舒，春江重到武侯廬。共懸龜印銜新綬，同憶鱣庭訪舊居。   <br />   取履橋邊啼鳥換，釣璜溪畔落花初。今來卻笑臨邛客，入蜀空馳使者車。  </p>  <p align=\"center\">   <b>    <font color=\"#FF6600\">題劍門</font>   </b>   <br />   奇峰百仞懸，清眺出嵐煙。迥若戈回日，高疑劍倚天。   <br />   參差霞壁聳，合沓翠屏連。想是三刀夢，森然在目前。  </p>  <p align=\"center\">   <b>    <font color=\"#FF6600\">漢州月夕遊房太尉西湖</font>   </b>   <br />   丞相鳴琴地，何年閉玉徽。偶因明月夕，重敞故樓扉。   <br />   桃柳溪空在，芙蓉客暫依。誰憐濟川楫，長與夜舟歸。  </p>  <p align=\"center\">   <b>    <font color=\"#FF6600\">重題</font>   </b>   <br />   晚日臨寒渚，微風發桌謳。鳳池波自闊，魚水運難留。   <br />   亭古思宏棟，川長憶夜舟。想公高世志，只似冶城遊。  </p>  <p align=\"center\">   <b>    <font color=\"#FF6600\">房公舊竹亭聞琴緬慕風流神期如在因重題此作</font>   </b>   <br />   流水音長在，青霞意不傳。獨悲形解後，誰聽廣陵弦。  </p>  <p align=\"center\">   <b>    <font color=\"#FF6600\">憶金門舊遊奉寄江西沈大夫</font>   </b>   <br />   東望滄溟路幾重，無因白首更相逢。已悲泉下雙琪樹，又惜天邊一臥龍。   <br />   人事升沉才十載，宦遊漂泊過千峰。思君遠寄西山藥，歲暮相期向赤松。  </p>  <p align=\"center\">   <b>    <font color=\"#FF6600\">早入中書行公主冊禮事畢，登集賢閣成詠</font>   </b>   <br />   明星入東陌，燦燦光層宙。皎月映高梧，輕風發涼候。   <br />   金門列葆吹，鐘室傳清漏。簡冊自中來，貂黃忝宣授。   <br />   更登天祿閣，極眺終南岫。遙羨商山翁，閒歌紫芝秀。   <br />   晨興念始辱，夕惕思致寇。傾奪非我心，淒然感田竇。  </p>  <p align=\"center\">   <b>    <font color=\"#FF6600\">題羅浮石（刻於石上）</font>   </b>   <br />   清景持芳菊，涼天倚茂松。名山何必去，此地有群峰。  </p>  <p align=\"center\">   <b>    <font color=\"#FF6600\">重過列子廟追感頃年自淮服與居守王僕射…四韻奉寄</font>   </b>   <br />   白首過遺廟，朱輪入故城。已慚聯左揆，猶喜抗前旌。   <br />   曳履忘年舊，彈冠久要情。重看題壁處，豈羨棄繻生。  </p>  <p align=\"center\">   <b>    <font color=\"#FF6600\">遙傷茅山縣孫尊師三首</font>   </b>   <br />   蟬蛻遺虛白，蜺飛入上清。同人悲劍解，舊友覺衣輕。   <br />   黃鵠遙將舉，斑麟儼未行。惟應鮑靚室，中夜識琴聲。  </p>  <p align=\"center\">金格期初至，飆輪去不停。山摧武擔石，天隕少微星。   <br />   弟子悲徐甲，門人泣蔡經。空聞留玉舄，猶在阜鄉亭。  </p>  <p align=\"center\">空宇留丹灶，層霞被羽衣。舊山聞鹿化，遺舄尚鳧飛。   <br />   數日奇香在，何年白鶴歸。想君旋下淚，方款里閭扉。  </p>  <p align=\"center\">   <b>    <font color=\"#FF6600\">尊師是桃源黃先生傳法弟子常見尊師稱先師靈跡…舊館</font>   </b>   <br />   後學方成市，吾師又上賓。洞天應不夜，源樹只如春。   <br />   棋客留童子，山精避直神。無因握石髓，及與養生人。  </p>  <p align=\"center\">   <b>    <font color=\"#FF6600\">僕射相公偶話於故集賢張學士廳寫得德裕…獻此詩</font>   </b>   <br />   賦感鄰人笛，詩留夫子牆。延年如有作，應不用山王。  </p>  <p align=\"center\">   <b>    <font color=\"#FF6600\">惠泉</font>   </b>   <br />   茲泉由太潔，終不畜纖鱗。到底清何益，含虛勢自貧。   <br />   明璣難秘彩，美玉詎潛珍。未及黃陂量，滔滔豈有津。  </p>  <p align=\"center\">   <b>    <font color=\"#FF6600\">無題</font>   </b>   <br />   松倚蒼崖老，蘭臨碧洞衰。不勞鄰舍笛，吹起舊時悲。  </p>  <p align=\"center\">   <b>    <font color=\"#FF6600\">題冠蓋裡（在襄州南大山下）</font>   </b>   <br />   偶來冠蓋裡，愧是舊三公。自喜無兵術，輕裘上閟宮。  </p>  <p align=\"center\">   <b>    <font color=\"#FF6600\">離平泉馬上作（一作離東都平泉）</font>   </b>   <br />   十年紫殿掌洪鈞，出入三朝一品身。文帝寵深陪雉尾，武皇恩厚宴龍津。   <br />   黑山永破和親虜，烏領全坑跋扈臣。自是功高臨盡處，禍來名滅不由人。  </p>  <p align=\"center\">   <b>    <font color=\"#FF6600\">謫嶺南道中作</font>   </b>   <br />   嶺水爭分路轉迷，桄榔椰葉暗蠻溪。愁沖毒霧逢蛇草，畏落沙蟲避燕泥。   <br />   五月畬田收火米，三更津吏報潮雞。不堪腸斷思鄉處，紅槿花中越鳥啼。  </p>  <p align=\"center\">   <b>    <font color=\"#FF6600\">到惡溪夜泊蘆島</font>   </b>   <br />   甘露花香不再持，遠公應怪負前期。青蠅豈獨悲虞氏，黃犬應聞笑李斯。   <br />   風雨瘴昏蠻日月，煙波魂斷惡溪時。嶺頭無限相思淚，泣向寒梅近北枝。  </p>  <p align=\"center\">   <b>    <font color=\"#FF6600\">登崖州城作</font>   </b>   <br />   獨上高樓望帝京，鳥飛猶是半年程。青山似欲留人住，百匝千遭繞郡城。  </p>  <p align=\"center\">   <b>    <font color=\"#FF6600\">鴛鴦篇</font>   </b>   <br />   君不見昔時同心人，化作鴛鴦鳥。和鳴一夕不暫離，交頸千年尚為少。   <br />   二月草菲菲，山櫻花未稀。金塘風日好，何處不相依。   <br />   既逢解佩遊女，更值凌波宓妃。精光搖翠蓋，麗色映珠璣。   <br />   雙影相伴，雙心莫違。淹留碧沙上，蕩漾洗紅衣。春光兮宛轉，嬉遊兮未反。   <br />   宿莫近天泉池，飛莫近長洲苑。爾願歡愛不相忘，須去人間羅網遠。   <br />   南有瀟湘洲，且為千里遊。洞庭無苦寒，沅江多碧流。   <br />   昔為薄命妾，無日不含愁。今為水中鳥，頡頏自相求。   <br />   洛陽女兒在青閣，二月羅衣輕更薄。金泥文彩未足珍，畫作鴛鴦始堪著。   <br />   亦有少婦破瓜年，春閨無伴獨嬋娟。夜夜學織連枝錦，織作鴛鴦人共憐。   <br />   悠悠湘水濱，清淺漾初蘋。菖花發艷無人識，江柳逶迤空自春。   <br />   唯憐獨鶴依琴曲，更念孤鸞隱鏡塵。願作鴛鴦被，長覆有情人。  </p>  <p align=\"center\">   <b>    <font color=\"#FF6600\">南梁行（和二十二兄）</font>   </b>   <br />   江南鬱鬱春草長，悠悠漢水浮清光。雜英飛盡空和景，綠楊陰重官捨靜。   <br />   此時醉客縱橫書，公言可薦承明廬。青天詔下寵光至，頒籍金閨征石渠。   <br />   重歸山路煙嵐隔，巫山未深晚花折。澗底紅光奪目燃，搖風有毒愁行客。   <br />   杜鵑啼咽花亦殷，聲悲絕艷連空山。斜陽瞥映淺深樹，雲雨翻迷崖谷間。   <br />   山雞錦質矜毛羽，透竹穿蘿命儔侶。喬木幽谷上下同，雄雌不異飛棲處。   <br />   望秦峰迥過商顏，浪疊雲堆萬簇山。行盡杳冥青嶂外，九重鐘漏紫雲間。   <br />   元和列侍明光殿，諫草初焚市朝變。北闕趨臣半隙塵，南梁笑客皆飛霰。   <br />   追思感歎卻昏迷，霜鬢愁吟到曉雞。故園歲深開斷簡，秋堂月曉掩遺褂。   <br />   嗚嗚曉角霞輝粲，撫劍當楹一長歎。芻狗無由學聖賢，空持感激終昏旦。  </p>  <p align=\"center\">   <b>    <font color=\"#FF6600\">近於伊川卜山居將命者畫圖而至欣然有感…青田胎化鶴</font>   </b>   <br />   弱歲弄詞翰，遂叨明主恩。懷章過越邸，建旆守吳門。   <br />   西圯陰難駐，東皋意尚存。慚逾六百石，愧負五千言。   <br />   寄世知嬰繳，辭榮類觸藩。欲追綿上隱，況近子平村。   <br />   邑有桐鄉愛，山餘黍谷暄。既非逃相地，乃是故侯園。   <br />   野竹多微徑，嚴泉豈一源。映池方樹密，傍澗古籐繁。   <br />   邛杖堪扶老，黃牛已服轅。只應將唳鶴，幽谷共翩翻。  </p>  <p align=\"center\">   <b>    <font color=\"#FF6600\">憶平泉山居，贈沈吏部一首（中書作）</font>   </b>   <br />   昔聞羊叔子，茅屋在東渠。豈不念歸路，徘徊畏簡書。   <br />   乃知軒冕客，自與田園疏。歿世有遺恨，精誠何所如。   <br />   嗟予寡時用，夙志在林閭。雖抱山水癖，敢希仁智居。   <br />   清泉繞舍下，修竹蔭庭除。幽徑松蓋密，小池蓮葉初。   <br />   從來有好鳥，近復躍鰷魚。少室映川陸，鳴皋對蓬廬。   <br />   張何舊寮采，相勉在懸輿。常恐似伯玉，瞻前慚魏舒。  </p>  <p align=\"center\">   <b>    <font color=\"#FF6600\">夏晚有懷平泉林居（宜春作）</font>   </b>   <br />   孟夏守畏途，捨舟在徂暑。愀然何所念，念我龍門塢。   <br />   密竹無蹊徑，高松有四五。飛泉鳴樹間，颯颯如度雨。   <br />   菌桂秀層嶺，芳蓀媚幽渚。稚子候我歸，衡門獨延佇。   <br />   誰言聖與哲，曾是不懷土。公旦既思周，宣尼亦念魯。   <br />   矧餘竄炎裔，日夕誰晤語。眷闕悲子牟，班荊感椒舉。   <br />   淒淒視環玦，惻惻步庭廡。豈待莊舄吟，方知倦羈旅。  </p>  <p align=\"center\">   <b>    <font color=\"#FF6600\">早秋龍興寺江亭閒眺憶龍門山居寄崔張舊從事（宜春作）</font>   </b>   <br />   江亭感秋至，蘭徑悲露泫。粳稻秀晚川，杉松郁晴巘。   <br />   嗟予有林壑，茲夕念原衍。綠筱連嶺多，青莎近溪淺。   <br />   淵明菊猶在，仲蔚蒿莫翦。喬木粲凌苕，陰崖積幽蘚。   <br />   遙思伊川水，北渡龍門峴。蒼翠雙闕間，逶迤清灘轉。   <br />   故人在鄉國，歲晏路悠緬。惆悵此生涯，無由共登踐。  </p>  <p align=\"center\">   <b>    <font color=\"#FF6600\">比聞龍門敬善寺有紅桂樹獨秀伊川嘗於江南…贈陳侍御</font>   </b>   <br />   昔聞紅桂枝，獨秀龍門側。越叟遺數株，周人未嘗識。   <br />   平生愛此樹，攀玩無由得。君子知我心，因之為羽翼。   <br />   豈煩嘉客譽，且就清陰息。來自天姥岑，長疑翠嵐色。   <br />   芬芳世所絕，偃蹇枝漸直。瓊葉潤不凋，珠英粲如織。   <br />   猶疑翡翠宿，想待鵷雛食。寧止暫淹留，終當更封植。  </p>  <p align=\"center\">   <b>    <font color=\"#FF6600\">懷山居邀松陽子同作</font>   </b>   <br />   我有愛山心，如饑復如渴。出谷一年餘，常疑十年別。   <br />   春思巖花爛，夏憶寒泉冽。秋憶泛蘭卮，冬思玩松雪。   <br />   晨思小山桂，暝憶深潭月。醉憶剖紅梨，飯思食紫蕨。   <br />   坐思籐蘿密，步憶莓苔滑。晝夜百刻中，愁腸幾回絕。   <br />   每念羊叔子，言之豈常輟。人生不如意，十乃居七八。   <br />   我未及懸輿，今猶佩朝紱。焉能逐糜鹿，便得遊林樾。   <br />   范恣滄波舟，張懷赤松列。惟應詎身恤，豈敢忘臣節。   <br />   器滿自當欹，物盈終有缺。從茲返樵徑，庶可希前哲。  </p>  <p align=\"center\">   <b>    <font color=\"#FF6600\">思歸赤松村呈松陽子</font>   </b>   <br />   昔人思避世，惟恐不深幽。禽慶潛名岳，鴟夷漾釣舟。   <br />   顧餘知止足，所樂在歸休。不似尋山者，忘家恣遠遊。  </p>  <p align=\"center\">   <b>    <font color=\"#FF6600\">近臘對雪有懷林居</font>   </b>   <br />   蓬門常晝掩，竹徑寂無人。鳥起飄松霰，麇行動谷榛。   <br />   應知禽魚侶，合與薜蘿親。遙憶平皋望，溪煙已發春。  </p>  <p align=\"center\">   <b>    <font color=\"#FF6600\">思山居一十首‧清明後憶山中</font>   </b>   <br />   遙思寒食後，野老林下醉。月照一山明，風吹百花氣。   <br />   飛泉與萬籟，彷彿疑簫吹。不待曙華分，已應喧鳥至。   <br />   <b>    <font color=\"#FF6600\">思山居一十首‧題寄商山石</font>   </b>   <br />   綺皓巖中石，嘗經伴隱淪。紫芝呈幾曲，紅蘚閟千春。   <br />   聊用支琴尾，寧惟倚病身。自知來處所，何暇問嚴遵。  </p>  <p align=\"center\">   <b>    <font color=\"#FF6600\">思山居一十首‧憶種菰時</font>   </b>   <br />   尚平方畢娶，疏廣念歸期。澗底松成蓋，簷前桂長枝。   <br />   徑閒芳草合，山靜落花遲。雖有菰園在，無因及種時。  </p>  <p align=\"center\">   <b>    <font color=\"#FF6600\">思山居一十首‧春日獨坐思歸</font>   </b>   <br />   壯齡心已盡，孤賞意猶存。豈望圖麟閣，惟思臥鹿門。   <br />   無謀堪適野，何力可拘原。只有容身去，幽山自灌園。  </p>  <p align=\"center\">   <b>    <font color=\"#FF6600\">思山居一十首‧思登家山林嶺</font>   </b>   <br />   自知無世用，只是愛山遊。舊有嵇康懶，今慚趙武偷。   <br />   登巒未覺疾，泛水便忘憂。最惜殘筋力，捫蘿遍一丘。  </p>  <p align=\"center\">   <b>    <font color=\"#FF6600\">思山居一十首‧思鄉園老人</font>   </b>   <br />   常羨蓽門翁，所思惟歲稔。遙知松月曙，尚在山窗寢。   <br />   蘭氣入幽簾，禽言傍孤枕。晨興步巖徑，更酌寒泉飲。  </p>  <p align=\"center\">   <b>    <font color=\"#FF6600\">思山居一十首‧寄龍門僧</font>   </b>   <br />   龍門有開士，愛我春潭碧。清景出東山，閒來玩松石。   <br />   應憐林壑主，遠作滄溟客。為我謝此僧，終當理歸策。  </p>  <p align=\"center\">   <b>    <font color=\"#FF6600\">思山居一十首‧憶藥苗</font>   </b>   <br />   溪上藥苗齊，豐茸正堪掇。皆能扶我壽，豈止堅肌骨。   <br />   味掩商山芝，英逾首陽蕨。豈如甘谷士，只得香泉啜。  </p>  <p align=\"center\">   <b>    <font color=\"#FF6600\">思山居一十首‧憶村中老人春酒（有劉、楊二叟善釀）</font>   </b>   <br />   二叟茅茨下，清晨飲濁醪。雨殘紅芍葯，風落紫櫻桃。   <br />   巢燕啣泥疾，簷蟲掛網高。閒思春谷事，轉覺宦途勞。  </p>  <p align=\"center\">   <b>    <font color=\"#FF6600\">思山居一十首‧憶葛勝木禪床</font>   </b>   <br />   憶我齋中榻，寒宵幾獨眠。管寧穿亦坐，徐孺去常懸。   <br />   蟲網垂應遍，苔痕染更鮮。何人及身在，歸對老僧禪。  </p>  <p align=\"center\">   <b>    <font color=\"#FF6600\">思山居一十首‧初夏有懷山居</font>   </b>   <br />   山中有所憶，夏景始清幽。野竹陰無日，巖泉冷似秋。   <br />   翠岑當累榭，皓月入輕舟。只有思歸夕，空簾且夢遊。  </p>  <p align=\"center\">   <b>    <font color=\"#FF6600\">張公超谷中石</font>   </b>   <br />   鼓篋依綠槐，橫經起秋霧。有時連岳客，尚辦絃歌處。   <br />   自予去幽谷，誰人襲芳杜。空留古苔石，對我巖中樹。  </p>  <p align=\"center\">   <b>    <font color=\"#FF6600\">初歸平泉，過龍門南嶺，遙望山居即事</font>   </b>   <br />   初歸故鄉陌，極望且徐輪。近野樵蒸至，平泉煙火新。   <br />   農夫饋雞黍，漁子薦霜鱗。惆悵懷楊僕，慚為關外人。  </p>  <p align=\"center\">   <b>    <font color=\"#FF6600\">伊川晚眺</font>   </b>   <br />   桑葉初黃梨葉紅，伊川落日盡無風。漢儲何假終南客，甪裡先生在谷中。  </p>  <p align=\"center\">   <b>    <font color=\"#FF6600\">潭上喜見新月</font>   </b>   <br />   簪組十年夢，園廬今夕情。誰憐故鄉月，復映碧潭生。   <br />   皓彩松上見，寒光波際輕。還將孤賞意，暫寄玉琴聲。  </p>  <p align=\"center\">   <b>    <font color=\"#FF6600\">郊外即事寄侍郎大尹</font>   </b>   <br />   高秋慚非隱，閒林喜退居。老農爭席坐，稚子帶經鋤。   <br />   竹徑難回騎，仙舟但跂予。豈知陶靖節，只自愛吾廬。  </p>  <p align=\"center\">   <b>    <font color=\"#FF6600\">山居遇雪喜道者相訪</font>   </b>   <br />   幽居近谷西，喬木與山齊。野竹連池合，巖松映雪低。   <br />   喜君來白社，值我在青溪。應笑於陵子，遺榮自灌畦。  </p>  <p align=\"center\">   <b>    <font color=\"#FF6600\">雪霽晨起</font>   </b>   <br />   雪覆寒溪竹，風捲野田蓬。四望無行跡，誰憐孤老翁。  </p>  <p align=\"center\">   <b>    <font color=\"#FF6600\">洛中士君子多以平泉見呼愧獲方外方之名…奉寄劉賓客</font>   </b>   <br />   非高柳下逸，自愛竹林閒。才異居東裡，愚因在北山。   <br />   徑荒寒未掃，門設晝長關。不及鴟夷子，悠悠煙水間。  </p>  <p align=\"center\">   <b>    <font color=\"#FF6600\">早春至言禪公法堂憶平泉別業（金陵作）</font>   </b>   <br />   昔我伊原上，孤遊竹樹間。人依紅桂靜，鳥傍碧潭閒。   <br />   松蓋低春雪，籐輪倚暮山。永懷桑梓邑，衰老若為還。  </p>  <p align=\"center\">   <b>    <font color=\"#FF6600\">峽山亭月夜獨宿對櫻桃花有懷伊川別墅金陵作</font>   </b>   <br />   皎月照芳樹，鮮葩含素輝。愁人惜春夜，達曙想巖扉。   <br />   風靜陰滿砌，露濃香入衣。恨無金谷妓，為我奏思歸。  </p>  <p align=\"center\">   <b>    <font color=\"#FF6600\">春暮思平泉雜詠二十首‧望伊川（自此並淮南作）</font>   </b>   <br />   遠村寒食後，細雨度川來。芳草連溪合，梨花映墅開。   <br />   槿籬懸落照，松徑長新苔。向夕亭皋望，遊禽幾處回。  </p>  <p align=\"center\">   <b>    <font color=\"#FF6600\">春暮思平泉雜詠二十首‧潭上紫籐</font>   </b>   <br />   故鄉春欲盡，一歲芳難再。巖樹已青蔥，吾廬日堪愛。   <br />   幽溪人未去，芳草行應礙。遙憶紫籐垂，繁英照潭黛。  </p>  <p align=\"center\">   <b>    <font color=\"#FF6600\">春暮思平泉雜詠二十首‧書樓晴望</font>   </b>   <br />   幽居人世外，久厭市朝喧。蒼翠連雙闕，微茫認九原。   <br />   殘紅映鞏樹，斜日照轘轅。薄暮柴扉掩，誰知仲蔚園。  </p>  <p align=\"center\">   <b>    <font color=\"#FF6600\">春暮思平泉雜詠二十首‧西嶺望鳴皋山</font>   </b>   <br />   高秋對涼野，四望何蕭瑟。遠見鳴皋山，青峰原上出。   <br />   晨興採薇蕨，向暮歸蓬蓽。詎假數揮金，餐和養餘日。  </p>  <p align=\"center\">   <b>    <font color=\"#FF6600\">春暮思平泉雜詠二十首‧瀑泉亭</font>   </b>   <br />   向老多悲恨，淒然念一丘。巖泉終古在，風月幾年遊。   <br />   菌閣饒佳樹，菱潭有釣舟。不如羊叔子，名與峴山留。  </p>  <p align=\"center\">   <b>    <font color=\"#FF6600\">春暮思平泉雜詠二十首‧紅桂樹</font>   </b>   <br />   欲求塵外物，此樹是瑤林。後素合餘絢，如丹見本心。   <br />   妍姿無點辱，芳意託幽深。願以鮮葩色，凌霜照碧潯。  </p>  <p align=\"center\">   <b>    <font color=\"#FF6600\">春暮思平泉雜詠二十首‧金松（出天台山，葉帶金色）</font>   </b>   <br />   台嶺生奇樹，佳名世未知。纖纖疑大菊，落落是松枝。   <br />   照日含金晰，籠煙淡翠滋。勿言人去晚，猶有歲寒期。  </p>  <p align=\"center\">   <b>    <font color=\"#FF6600\">春暮思平泉雜詠二十首‧月桂（出蔣山，淺黃色）</font>   </b>   <br />   何年霜夜月，桂子落寒山。翠杆生巖下，金英在世間。   <br />   幽崖空自老，清漢未知還。惟有涼秋夜，嫦娥來暫攀。  </p>  <p align=\"center\">   <b>    <font color=\"#FF6600\">春暮思平泉雜詠二十首‧山桂（此花紫色，英藻繁縟）</font>   </b>   <br />   吾愛山中樹，繁英滿目鮮。臨風飄碎錦，映日亂非煙。   <br />   影入春潭底，香凝月榭前。豈知幽獨客，賴此當朱弦。  </p>  <p align=\"center\">   <b>    <font color=\"#FF6600\">春暮思平泉雜詠二十首‧柏</font>   </b>   <br />   聞有三株樹，惟應秘閬風。珊瑚不生葉，朱草又無叢。   <br />   未若凌雲柏，常能終歲紅。晨霞與落日，相照在巖中。  </p>  <p align=\"center\">   <b>    <font color=\"#FF6600\">春暮思平泉雜詠二十首‧芳蓀</font>   </b>   <br />   楚客重蘭蓀，遺芳今未歇。葉抽清淺水，花照暄妍節。   <br />   紫艷映渠鮮，輕香含露潔。離居若有贈，暫與幽人折。  </p>  <p align=\"center\">   <b>    <font color=\"#FF6600\">春暮思平泉雜詠二十首‧流杯亭</font>   </b>   <br />   激水自山椒，析波分淺瀨。迴環疑古篆，詰曲如縈帶。   <br />   寧愬羽觴遲，惟歡親友會。欲知中聖處，皓月臨松蓋。  </p>  <p align=\"center\">   <b>    <font color=\"#FF6600\">春暮思平泉雜詠二十首‧東溪</font>   </b>   <br />   近蓄東溪水，悠悠起淥波。彩鴛留不去，芳草日應多。   <br />   夾岸生奇筱，緣巖覆女蘿。蘭橈思無限，為感濯纓歌。  </p>  <p align=\"center\">   <b>    <font color=\"#FF6600\">春暮思平泉雜詠二十首‧鸂鶒</font>   </b>   <br />   清沚雙鸂鶒，前年海上雛。今來戀洲嶼，思若在江湖。   <br />   欲起搖荷蓋，閒飛濺水珠。不能常泛泛，惟作逐波鳧。  </p>  <p align=\"center\">   <b>    <font color=\"#FF6600\">春暮思平泉雜詠二十首‧西園</font>   </b>   <br />   西園最多趣，永日自忘歸。石瀨流清淺，風岑澹翠微。   <br />   曉翻紅藥艷，晴裊碧潭輝。獨望娟娟月，宵分半掩扉。  </p>  <p align=\"center\">   <b>    <font color=\"#FF6600\">春暮思平泉雜詠二十首‧海石楠</font>   </b>   <br />   昔見歷陽山，雞籠已孤秀。今看海嶠樹，翠蓋何幽茂。   <br />   霰雪詎能侵，煙嵐自相揉。攀條獨臨憩，況值清陰晝。  </p>  <p align=\"center\">   <b>    <font color=\"#FF6600\">春暮思平泉雜詠二十首‧雙碧潭</font>   </b>   <br />   清剡與嚴湍，潺湲皆可憶。適來玩山水，無此秋潭色。   <br />   莫辨幽蘭叢，難分翠禽翼。遲遲洲渚步，臨眺忘餐食。  </p>  <p align=\"center\">   <b>    <font color=\"#FF6600\">春暮思平泉雜詠二十首‧竹徑</font>   </b>   <br />   野竹自成徑，繞溪三里餘。檀欒被層阜，蕭瑟蔭清渠。   <br />   日落見林靜，風行知谷虛。田家故人少，誰肯共焚魚。  </p>  <p align=\"center\">   <b>    <font color=\"#FF6600\">春暮思平泉雜詠二十首‧花藥欄</font>   </b>   <br />   蕙草春已碧，蘭花秋更紅。四時發英艷，三徑滿芳叢。   <br />   秀色濯清露，鮮輝搖惠風。王孫未知返，幽賞竟誰同。  </p>  <p align=\"center\">   <b>    <font color=\"#FF6600\">春暮思平泉雜詠二十首‧自敘（非尚子遍遊五嶽）</font>   </b>   <br />   五嶽徑雖深，遍遊心已蕩。苟能知止足，所遇皆清曠。   <br />   七十難可期，一丘乃微尚。遙懷少室山，常恐非吾望。  </p>  <p align=\"center\">   <b>    <font color=\"#FF6600\">首夏清景想望山居</font>   </b>   <br />   嘉樹陰初合，山中賞更新。禽言未知夏，蘭徑尚餘春。   <br />   散滿蘿垂帶，扶疏桂長輪。丹青寫不盡，宵夢歎非真。   <br />   累榭空留月，虛舟若待人。何時倚蘭桌，相與掇汀蘋。  </p>  <p align=\"center\">   <b>    <font color=\"#FF6600\">思平泉樹石雜詠一十首‧釣台</font>   </b>   <br />   我有嚴湍思，懷人訪故台。客星依釣隱，仙石逐槎回。   <br />   倒影含清沚，凝陰長碧苔。飛泉信可挹，幽客未歸來。  </p>  <p align=\"center\">   <b>    <font color=\"#FF6600\">思平泉樹石雜詠一十首‧似鹿石</font>   </b>   <br />   林中有奇石，彷彿獸潛行。乍似依巖桂，還疑食野蘋。   <br />   茸長綠蘚映，斑細紫苔生。不是見羈者，何勞如頓纓。  </p>  <p align=\"center\">   <b>    <font color=\"#FF6600\">思平泉樹石雜詠一十首‧海上石筍</font>   </b>   <br />   常愛仙都山，奇峰千仞懸。迢迢一何迥，不與眾山連。   <br />   忽逢海嶠石，稍慰平生憶。何以慰我心，亭亭孤且直。  </p>  <p align=\"center\">   <b>    <font color=\"#FF6600\">思平泉樹石雜詠一十首‧疊石（此石韓給事所遺）</font>   </b>   <br />   潺湲桂水湍，漱石多奇狀。鱗次冠煙霞，蟬聯疊波浪。   <br />   今來碧梧下，迥出秋潭上。歲晚苔蘚滋，懷賢益惆悵。  </p>  <p align=\"center\">   <b>    <font color=\"#FF6600\">思平泉樹石雜詠一十首‧重台芙蓉</font>   </b>   <br />   芙蓉含露時，秀色波中溢。玉女襲朱裳，重重映皓質。   <br />   晨霞耀丹景，片片明秋日。蘭澤多眾芳，妍姿不相匹。  </p>  <p align=\"center\">   <b>    <font color=\"#FF6600\">思平泉樹石雜詠一十首‧白鷺茲</font>   </b>   <br />   余心憐白鷺，潭上日相依。拂石疑星落，凌風似雪飛。   <br />   碧沙常獨立，清景自忘歸。所樂惟煙水，徘徊戀釣磯。  </p>  <p align=\"center\">   <b>    <font color=\"#FF6600\">思平泉樹石雜詠一十首‧海魚骨</font>   </b>   <br />   昔日任公子，期年釣此魚。無由見成岳，聊喜識專車。   <br />   皎皎連霜月，高高映碧渠。陶潛雖好事，觀海只披圖。  </p>  <p align=\"center\">   <b>    <font color=\"#FF6600\">思平泉樹石雜詠一十首‧泛池舟</font>   </b>   <br />   桂舟蘭作枻，芬芳皆絕世。只可弄潺湲，焉能濟大川。   <br />   樹懸涼夜月，風散碧潭煙。未得同魚子，菱歌共扣舷。  </p>  <p align=\"center\">   <b>    <font color=\"#FF6600\">思平泉樹石雜詠一十首‧舴艋舟</font>   </b>   <br />   無輕舴艋舟，始自鴟夷子。雙闕掛朝衣，五湖極煙水。   <br />   時遊杏壇下，乍入湘川裡。永日歌濯纓，超然謝塵滓。  </p>  <p align=\"center\">   <b>    <font color=\"#FF6600\">思平泉樹石雜詠一十首‧二猿</font>   </b>   <br />   釣瀨水漣漪，富春山合沓。松上夜猿鳴，谷中清響合。   <br />   沖網忽見羈，故山從此辭。無由碧潭飲，爭接綠蘿枝。  </p>  <p align=\"center\">   <b>    <font color=\"#FF6600\">思在山居日偶成此詠邀松陽子同作</font>   </b>   <br />   閒思昔歲事，忽忽念伊川。乘月步秋板，滿山聞石泉。   <br />   回塘碧潭映，高樹綠蘿懸。露下叫田鶴，風來嘶晚蟬。   <br />   懷茲長在夢，歸去且無緣。幽谷人未至，蘭苕應更鮮。  </p>  <p align=\"center\">   <b>    <font color=\"#FF6600\">重憶山居六首‧平泉源</font>   </b>   <br />   山谷才浮芥，中園已濫觴。逶迤過竹塢，浩淼走蘭塘。   <br />   夜靜聞魚躍，風微見雁翔。從茲東向海，可泛濟川航。  </p>  <p align=\"center\">   <b>    <font color=\"#FF6600\">重憶山居六首‧泰山石（兗州從事所寄）</font>   </b>   <br />   雞鳴日觀望，遠與扶桑對。滄海似熔金，眾山如點黛。   <br />   遙知碧峰首，獨立煙嵐內。此石依五松，蒼蒼幾千載。  </p>  <p align=\"center\">   <b>    <font color=\"#FF6600\">重憶山居六首‧巫山石</font>   </b>   <br />   十二峰前月，三聲猿夜愁。此中多怪石，日夕漱寒流。   <br />   必是歸星渚，先求歷斗牛。還疑煙雨霽，彷彿是嵩丘。  </p>  <p align=\"center\">   <b>    <font color=\"#FF6600\">重憶山居六首‧羅浮山（番禺連帥所遺）</font>   </b>   <br />   龍伯釣鰲時，蓬萊一峰坼。飛來碧海畔，遂與三山隔。   <br />   其下多長溪，潺湲淙亂石。知君分如此，贈逾荊山璧。  </p>  <p align=\"center\">   <b>    <font color=\"#FF6600\">重憶山居六首‧漏潭石（魯客見遺）</font>   </b>   <br />   常疑六合外，未信漆園書。及此聞溪漏，方欣驗尾閭。   <br />   大哉天地氣，呼吸有盈虛。美石勞相贈，瓊瑰自不如。  </p>  <p align=\"center\">   <b>    <font color=\"#FF6600\">重憶山居六首‧釣石（於溪人處求得）</font>   </b>   <br />   嚴光隱富春，山色溪又碧。所釣不在魚，揮綸以自適。   <br />   余懷慕君子，且欲坐潭石。持此返伊川，悠然慰衰疾。  </p>  <p align=\"center\">   <b>    <font color=\"#FF6600\">懷伊川郊居</font>   </b>   <br />   衰疾常懷土，郊園欲掩扉。雖知明目地，不及有身歸。   <br />   鞏樹秋陰遍，伊原霽色微。此生看白首，良願已應違。  </p>  <p align=\"center\">   <b>    <font color=\"#FF6600\">晨起見雪憶山居</font>   </b>   <br />   忽憶巖中雪，誰人拂薜蘿。竹梢低未舉，松蓋偃應多。   <br />   山溜隨冰落，林麇帶霰過。不勞聞鶴語，方奏苦寒歌。  </p>  <p align=\"center\">   <b>    <font color=\"#FF6600\">憶平泉雜詠‧憶初暖</font>   </b>   <br />   今日初春暖，山中事若何。雪開喧鳥至，澌散躍魚多。   <br />   幽翠生松栝，輕煙起薜蘿。柴扉常晝掩，惟有野人過。  </p>  <p align=\"center\">   <b>    <font color=\"#FF6600\">憶平泉雜詠‧憶辛夷（余赴金陵日，辛夷欲開）</font>   </b>   <br />   昔年將出谷，幾日對辛夷。倚樹憐芳意，攀條惜歲滋。   <br />   清陰須暫憩，秀色正堪思。只待揮金日，慇勤泛羽卮。  </p>  <p align=\"center\">   <b>    <font color=\"#FF6600\">憶平泉雜詠‧憶寒梅</font>   </b>   <br />   寒塘數樹梅，常近臘前開。雪映緣巖竹，香侵泛水苔。   <br />   遙思清景暮，還有野禽來。誰是攀枝客，茲辰醉始回。  </p>  <p align=\"center\">   <b>    <font color=\"#FF6600\">憶平泉雜詠‧憶藥欄</font>   </b>   <br />   野人清旦起，掃雪見蘭芽。始畎春泉入，惟愁暮景斜。   <br />   未抽萱草葉，才發款冬花。誰念江潭老，中宵旅夢賒。  </p>  <p align=\"center\">   <b>    <font color=\"#FF6600\">憶平泉雜詠‧憶茗芽</font>   </b>   <br />   谷中春日暖，漸憶掇茶英。欲及清明火，能銷醉客酲。   <br />   松花飄鼎泛，蘭氣入甌輕。飲罷閒無事，捫蘿溪上行。  </p>  <p align=\"center\">   <b>    <font color=\"#FF6600\">憶平泉雜詠‧憶野花（余未嘗春到故園）</font>   </b>   <br />   雖遊洛陽道，未識故園花。曉憶東溪雪，晴思冠嶺霞。   <br />   谷深蘭色秀，村迥柳陰斜。悵望龍門晚，誰知小隱家。  </p>  <p align=\"center\">   <b>    <font color=\"#FF6600\">憶平泉雜詠‧憶春雨</font>   </b>   <br />   春鳩鳴野樹，細雨入池塘。潭上花微落，溪邊草更長。   <br />   梳風白鷺起，拂水彩鴛翔。最羨歸飛燕，年年在故鄉。  </p>  <p align=\"center\">   <b>    <font color=\"#FF6600\">憶平泉雜詠‧憶晚眺</font>   </b>   <br />   伊川新雨霽，原上見春山。緱嶺晴虹斷，龍門宿鳥還。   <br />   牛羊平野外，桑柘夕煙間。不及鄉園叟，悠悠盡日閒。  </p>  <p align=\"center\">   <b>    <font color=\"#FF6600\">憶平泉雜詠‧憶新籐</font>   </b>   <br />   遙聞碧潭上，春晚紫籐開。水似晨霞照，林疑彩鳳來。   <br />   清香凝島嶼，繁艷映莓苔。金谷如相並，應將錦帳回。  </p>  <p align=\"center\">   <b>    <font color=\"#FF6600\">憶平泉雜詠‧憶春耕</font>   </b>   <br />   郊外杏花坼，林間布穀鳴。原田春雨後，溪水夕流平。   <br />   野老荷蓑至，和風吹草輕。無因共沮溺，相與事巖耕。  </p>  <p align=\"center\">   <b>    <font color=\"#FF6600\">余所居平泉村舍近蒙韋常侍大尹特改嘉名因寄詩以謝</font>   </b>   <br />   未謝留侯疾，常懷仲蔚園。閒謠紫芝曲，歸夢赤松村。   <br />   忽改蓬蒿色，俄吹黍谷暄。多慚孔北海，傳教及衡門。  </p>  <p align=\"center\">   <b>    <font color=\"#FF6600\">山信至說平泉別墅草木滋長地轉幽深悵然思歸復此作</font>   </b>   <br />   忽聞樵客語，暫慰野人心。幽徑芳蘭密，閒庭秀木深。   <br />   麇麚來澗底，鳧鵠遍川潯。誰念滄溟上，歸歟起歎音。  </p>  <p align=\"center\">   <b>    <font color=\"#FF6600\">臨海太守惠予赤城石，報以是詩</font>   </b>   <br />   聞君採奇石，剪斷赤城霞。潭上倒虹影，波中搖日華。   <br />   仙巖接絳氣，溪路雜桃花。若值客星去，便應隨海槎。  </p>  <p align=\"center\">   <b>    <font color=\"#FF6600\">上巳憶江南禊事</font>   </b>   <br />   黃河西繞郡城流，上巳應無祓禊遊。為憶淥江春水色，更無宵夢向吳州。  </p>  <p align=\"center\">   <b>    <font color=\"#FF6600\">北固懷古</font>   </b>   <br />   自有此山川，於今幾太守。近世二千石，畢公宣化厚。   <br />   丞相量納川，平陽氣沖斗。三賢若時雨，所至躋仁壽。  </p>  <p align=\"center\">   <b>    <font color=\"#FF6600\">汨羅</font>   </b>   <br />   遠謫南荒一病身，停舟暫弔汨羅人。都緣靳尚圖專國，豈是懷王厭直臣。   <br />   萬里碧潭秋景靜，四時愁色野花新。不勞漁父重相問，自有招魂拭淚巾。  </p>  <p align=\"center\">   <b>    <font color=\"#FF6600\">嶺外守歲（一作李福業詩）</font>   </b>   <br />   冬逐更籌盡，春隨斗柄回。寒暄一夜隔，客鬢兩年催。  </p>  <p align=\"center\">   <b>    <font color=\"#FF6600\">訪韋楚老不遇</font>   </b>   <br />   昔日征黃綺，餘慚在鳳池。今來招隱士，恨不見瓊枝。  </p>  <p align=\"center\">   <b>    <font color=\"#FF6600\">題柳郎中故居</font>   </b>   <br />   下馬荒階日欲昏，潺潺石溜靜中聞。鳥啼花發人聲絕，寂寞山窗掩白雲。  </p>  <p align=\"center\">   <b>    <font color=\"#FF6600\">盤陀嶺驛樓</font>   </b>   <br />   嵩少心期杳莫攀，好山聊復一開顏。明朝便是南荒路，更上層樓望故關。   <br />  </p> "}