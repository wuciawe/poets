{"id":"6-378","content":"   <center>   <font size=\"+3\" face=\"標楷體\">    <b>     <font color=\"#FF6600\">無可</font>    </b>   </font>   <p>范陽人，姓賈氏，島從弟。居天仙寺，詩名亦與島齊。</p>   <p>    <b>     <font color=\"#FF6600\">送呂郎中赴滄州</font>    </b>    <br />    出守滄州去，西風送旆旌。路遙經幾郡，地盡到孤城。    <br />    拜廟千山綠，登樓遍海清。何人共東望，日向積濤生。   </p>   <p>    <b>     <font color=\"#FF6600\">書馬如文石門居</font>    </b>    <br />    別業逸高情，暮泉喧客亭。林回天闕近，雨過石門青。    <br />    野果誰來拾，山禽獨臥聽。要迎文會友，時復掃柴扃。   </p>   <p>    <b>     <font color=\"#FF6600\">送章正字秩滿東歸</font>    </b>    <br />    朝衣登別席，春色滿秦關。芸閣吏誰替，海門身又還。    <br />    尋僧流水僻，見月遠林閒。雖是忘機者，難齊去住間。   </p>   <p>    <b>     <font color=\"#FF6600\">賦得望遠山送客歸</font>    </b>    <br />    遙山寒雨過，正向暮天橫。隱隱凌雲出，蒼蒼與水平。    <br />    何時凝厚地，幾處映孤城。歸客秋風裡，回看傷別情。   </p>   <p>    <b>     <font color=\"#FF6600\">送宜春裴宰是將軍旻之孫</font>    </b>    <br />    垂白方為縣，徒知大父雄。山春南去桌，楚夜北飛鴻。    <br />    疊嶂和雲滅，孤城與嶺通。誰知持惠化，一境動清風。   </p>   <p>    <b>     <font color=\"#FF6600\">送樸山人歸日本</font>    </b>    <br />    海霽晚帆開，應無鄉信催。水從荒外積，人指日邊回。    <br />    望國乘風久，浮天絕島來。儻因華夏使，書札轉悠哉。   </p>   <p>    <b>     <font color=\"#FF6600\">送姚宰任吉州安福縣（一作送王明府之任安福）</font>    </b>    <br />    落絮滿衣裳，攜琴問酒鄉。掛帆南入楚，到縣半浮湘。    <br />    吏散翠禽下，庭閒斑竹長。人安宜遠泛，沙上蕙蘭香。   </p>   <p>    <b>     <font color=\"#FF6600\">送李少府之任臨邛</font>    </b>    <br />    邛南方作尉，調補一何卑。發論唯公幹，承家乃帝枝。    <br />    山長風裊棧，江蔭石和澌。舊井王孫宅，還尋獨有期。   </p>   <p>    <b>     <font color=\"#FF6600\">遊山寺</font>    </b>    <br />    千峰路盤盡，林寺昔何名。步步入山影，房房聞水聲。    <br />    多年人跡斷，殘照石陰清。自可求居止，安閒過此生。   </p>   <p>    <b>     <font color=\"#FF6600\">酬姚員外見過林下</font>    </b>    <br />    掃苔迎五馬，蒔藥過申鐘。鶴共林僧見，雲隨野客逢。    <br />    入樓山隔水，滴旆露垂松。日暮題詩去，空知雅調重。   </p>   <p>    <b>     <font color=\"#FF6600\">寄華州馬戴（一作秋中聞馬戴遊華山因寄）</font>    </b>    <br />    三峰待秋上，鳥外掛衣巾。猶見無窮景，應非暫往身。    <br />    水寒仙掌路，山遠華陽人。欲問壇邊月，尋思闕復新。   </p>   <p>    <b>     <font color=\"#FF6600\">秋夜寄青龍寺空貞二上人</font>    </b>    <br />    夜來思道侶，木葉向人飄。精舍池邊古，秋山樹下遙。    <br />    磬寒徹幾里，雲白已經宵。未得同居止，蕭然自寂寥。   </p>   <p>    <b>     <font color=\"#FF6600\">過杏溪寺寄姚員外</font>    </b>    <br />    門徑眾峰頭，盤巖復轉溝。雲僧隨樹老，杏水落江流。    <br />    峽狖有時到，秦人今日遊。謝公多晚眺，此景在南樓。   </p>   <p>    <b>     <font color=\"#FF6600\">送僧歸中條（一作送覺法師往中條舊隱）</font>    </b>    <br />    夜葉動飄飄，寒來話數宵。卷經歸鳥外，轉雪過山椒。    <br />    舊長松杉大，難行水石遙。元戎宗內學，應就白雲招。   </p>   <p>    <b>     <font color=\"#FF6600\">送人罷舉東遊</font>    </b>    <br />    東堂今已負，況此遠行難。兼雨風聲過，連天草色干。    <br />    鴻嘶荒壘閉，兵燒廣川寒。若向龍門宿，懸知拭淚看。   </p>   <p>    <b>     <font color=\"#FF6600\">金州冬月陪太守遊池（一作林下對雪送僧歸草堂寺）</font>    </b>    <br />    殘臘雪紛紛，林間起送君。苦吟行迥野，投跡向寒雲。    <br />    絕頂晴多去，幽泉凍不聞。唯應草堂寺，高枕脫人群。   </p>   <p>    <b>     <font color=\"#FF6600\">寄青龍寺原上人（一作冬日寄僧友）</font>    </b>    <br />    斂屨入寒竹，安禪過漏聲。高杉殘子落，深井凍痕生。    <br />    罷磬風枝動，懸燈雪屋明。何當招我宿，乘月上方行。   </p>   <p>    <b>     <font color=\"#FF6600\">秋寄從兄賈島（一作秋夜宿西林寄賈島）</font>    </b>    <br />    暝蟲喧暮色，默思坐西林。聽雨寒更徹，開門落葉深。    <br />    昔因京邑病，並起洞庭心。亦是吾兄事，遲回共至今。   </p>   <p>    <b>     <font color=\"#FF6600\">新年</font>    </b>    <br />    燃燈朝復夕，漸作長年身。紫閣未歸日，青門又見春。    <br />    掩關寒過盡，開定草生新。自有林中趣，誰驚歲去頻。   </p>   <p>    <b>     <font color=\"#FF6600\">夏日送崔秀才遊南</font>    </b>    <br />    南方山水地，念子為貧遊。縱是逢佳景，那能緩旅愁。    <br />    夕陽行遠道，煩暑在孤舟。莫向巴江過，猿啼促淚流。   </p>   <p>    <b>     <font color=\"#FF6600\">晚秋酬姚合見寄</font>    </b>    <br />    新命起高眠，江湖空浩然。木衰猶有菊，燕去即無蟬。    <br />    分察千官內，孤懷遠岳邊。蕭條人外寺，暌阻又經年。   </p>   <p>    <b>     <font color=\"#FF6600\">暮秋宿友人居</font>    </b>    <br />    招我郊居宿，開門但苦吟。秋眠山燒盡，暮歇竹園深。    <br />    寒浦鴻相叫，風窗月欲沈。翻嫌坐禪石，不在此松陰。   </p>   <p>    <b>     <font color=\"#FF6600\">送李騎曹之武寧（一作送威武李騎曹之靈武寧省）</font>    </b>    <br />    一歲一歸寧，涼天數騎行。河來當塞曲，山遠與沙平。    <br />    縱獵旗風捲，聽笳帳月生。新鴻引寒色，回日滿京城。   </p>   <p>    <b>     <font color=\"#FF6600\">秋日寄厲玄先輩</font>    </b>    <br />    楊柳起秋色，故人猶未還。別離俱自苦，少壯豈能閒。    <br />    夜雨吟殘燭，秋城憶遠山。何當一相見，語默此林間。   </p>   <p>    <b>     <font color=\"#FF6600\">冬晚與諸文士會太僕田卿宅</font>    </b>    <br />    從容啟華館，饌玉復燒蘭。是歲茲旬盡，良宵幾刻殘。    <br />    風回松竹動，人息斗牛寒。此後思良集，須期月再圓。   </p>   <p>    <b>     <font color=\"#FF6600\">贈詩僧</font>    </b>    <br />    寒山對水塘，竹葉影侵堂。洗藥冰生岸，開門月滿床。    <br />    病多身又老，枕倦夜兼長。來謁吾曹者，呈詩問否臧。   </p>   <p>    <b>     <font color=\"#FF6600\">寒夜過睿川師院</font>    </b>    <br />    長生推獻壽，法坐四朝登。問難無強敵，聲名掩古僧。    <br />    絕塵苔積地，棲竹鳥驚燈。語默俱忘寐，殘窗半月稜。   </p>   <p>    <b>     <font color=\"#FF6600\">送顥法師往太原講兼呈李司徒</font>    </b>    <br />    近臘辭精舍，并州謁尚公。路長山忽盡，塞廣雪無窮。    <br />    講席開晴壘，禪衣涉遠風。聞經諸弟子，應滿此門中。   </p>   <p>    <b>     <font color=\"#FF6600\">冬日諸禪自商山禮正師真塔回見訪</font>    </b>    <br />    久思今忽來，雙屨污青苔。拂雪從山起，過房禮塔回。    <br />    偈留閒夜作，禪請暫時開。欲作孤雲去，賦詩余不才。   </p>   <p>    <b>     <font color=\"#FF6600\">題青龍寺縱公房</font>    </b>    <br />    從誰得法印，不離上方傳。夕磬城霜下，寒房竹月圓。    <br />    煙殘衰木畔，客住積雲邊。未隱滄洲去，時來於此禪。   </p>   <p>    <b>     <font color=\"#FF6600\">贈圭峰禪師（一作寄圭峰宗密師）</font>    </b>    <br />    絕壑禪床底，泉分落石層。霧交高頂草，雲隱下方燈。    <br />    朝滿傾心客，溪連學道僧。半旬持一食，此事有誰能。   </p>   <p>    <b>     <font color=\"#FF6600\">陪姚合遊金州南池（一作金州夏晚陪姚合員外遊南池）</font>    </b>    <br />    柳暗清波漲，沖萍復漱苔。張筵白鳥起，掃岸使君來。    <br />    洲島秋應沒，荷花晚盡開。高城吹角絕，騶馭尚裴回。   </p>   <p>    <b>     <font color=\"#FF6600\">金州別姚合</font>    </b>    <br />    日日西亭上，春留到夏殘。言之離別易，勉以道途難。    <br />    山出一千里，溪行三百灘。松間樓裡月，秋入五陵看。   </p>   <p>    <b>     <font color=\"#FF6600\">夏日送田中丞赴蔡州</font>    </b>    <br />    出守汝南城，應多戀闕情。地遙人久望，風起旆初行。    <br />    楚廟繁蟬斷，淮田細雨生。賞心知有處，蔣宅古津平。   </p>   <p>    <b>     <font color=\"#FF6600\">菊</font>    </b>    <br />    東籬搖落後，密艷被寒催。夾雨驚新拆，經霜忽盡開。    <br />    野香盈客袖，禁蕊泛天杯。不共春蘭並，悠揚遠蝶來。   </p>   <p>    <b>     <font color=\"#FF6600\">松</font>    </b>    <br />    枝幹怪鱗皴，煙梢出澗新。屈盤高極目，蒼翠遠驚人。    <br />    待鶴移陰過，聽風落子頻。青青寒木外，自與九霄鄰。   </p>   <p>    <b>     <font color=\"#FF6600\">蘭</font>    </b>    <br />    蘭色結春光，氛氳掩眾芳。過門階露葉，尋澤徑連香。    <br />    畹靜風吹亂，亭秋雨引長。靈均曾採擷，紉佩掛荷裳。   </p>   <p>    <b>     <font color=\"#FF6600\">隕葉</font>    </b>    <br />    繞巷夾溪紅，蕭條逐北風。別林遺宿鳥，浮水載鳴蟲。    <br />    石小埋初盡，枝長落未終。帶霜書麗什，閒讀白雲中。   </p>   <p>    <b>     <font color=\"#FF6600\">李常侍書堂</font>    </b>    <br />    結構因墳籍，簷前竹未生。塗油窗日早，閱槧幌風輕。    <br />    息架蛩驚客，垂燈雨過城。已應窮古史，師律孰齊名。   </p>   <p>    <b>     <font color=\"#FF6600\">寄和蔡州田郎中（一作寄和蔡州中丞題蔣亭）</font>    </b>    <br />    遺跡仍留蔡，幽人出漢朝。門深荒徑在，台迥數峰遙。    <br />    岸石欹相倚，窗松偃未凋。尋思方一去，豈待使君招。   </p>   <p>    <b>     <font color=\"#FF6600\">經貞女祠</font>    </b>    <br />    朝賽暮還祈，開唐復歷隋。精誠山雨至，歲月廟松衰。    <br />    窺穴龍潭黑，過門鳥道危。不同巫峽女，來往楚王祠。   </p>   <p>    <b>     <font color=\"#FF6600\">行漢水晚次神灘阻風</font>    </b>    <br />    驚風山半起，舟子忽停橈。岸荻吹先亂，灘聲落更跳。    <br />    聽松今欲暮，過島或明朝。若盡平生趣，東浮看石橋。   </p>   <p>    <b>     <font color=\"#FF6600\">送田中丞使西戎（同用旗字）</font>    </b>    <br />    朝元下赤墀，玉節使西夷。關隴風回首，河湟雪灑旗。    <br />    磧砂行幾月，戎帳到何時。應盡平生志，高全大國儀。   </p>   <p>    <b>     <font color=\"#FF6600\">送董正字歸覲毗陵</font>    </b>    <br />    暫辭讎校去，未發見新鴻。路入江波上，人歸楚邑東。    <br />    山遙晴出樹，野極暮連空。何以念兄弟，應思潔膳同。   </p>   <p>    <b>     <font color=\"#FF6600\">送邵錫及第歸湖州</font>    </b>    <br />    春關鳥罷啼，歸慶浙煙西。郡守招延重，鄉人慕仰齊。    <br />    橘青逃暑寺，茶長隔湖溪。乘暇知高眺，微應辨會稽。   </p>   <p>    <b>     <font color=\"#FF6600\">送薛重中丞充太原副使</font>    </b>    <br />    中司出華省，副相晉陽行。書答偏州啟，籌參上將營。    <br />    踏沙夜馬細，吹雨曉笳清。正報胡塵滅，桃花汾水生。   </p>   <p>    <b>     <font color=\"#FF6600\">送靈武李侍御</font>    </b>    <br />    靈州天一涯，幕客似還家。地得江南壤，程分磧裡砂。    <br />    禁鹽調上味，麥穗結秋花。前席因籌畫，清吟塞日斜。   </p>   <p>    <b>     <font color=\"#FF6600\">冬夜姚侍御宅送李廓少府</font>    </b>    <br />    王事圭峰下，將還禁漏餘。偶歡新歲近，惜別後期疏。    <br />    雪罷見來吏，川昏聊整車。獨吟多暇日，應寄柏台書。   </p>   <p>    <b>     <font color=\"#FF6600\">送喻鳧及第歸陽羨</font>    </b>    <br />    姓字載科名，無過子最榮。宗中初及第，江上覲難兄。    <br />    月向波濤沒，茶連洞壑生。石橋高思在，且為看東坑。   </p>   <p>    <b>     <font color=\"#FF6600\">送沅江宋明府即開府璟之孫</font>    </b>    <br />    初聞從事日，鄂渚動芳菲。一遂鈞衡薦，今為長吏歸。    <br />    人臨沅水望，雁映楚山飛。唯有傳聲政，家風重發揮。   </p>   <p>    <b>     <font color=\"#FF6600\">送薛秀才遊河中兼投任郎中留後</font>    </b>    <br />    詩古賦縱橫，令人畏後生。駕言遊禹跡，知己在蒲城。    <br />    日射雲煙散，風吹草木榮。孤吟臨寇境，莫問請長纓。   </p>   <p>    <b>     <font color=\"#FF6600\">寄姚諫議</font>    </b>    <br />    鳴鞭靜路塵，籍籍諫垣臣。函疏辭專密，爐香立獨親。    <br />    篋多臨水作，窗宿臥雲人。危坐開寒紙，燈前起草頻。   </p>   <p>    <b>     <font color=\"#FF6600\">大理正任二十和江淹擬古詩二十章寄示</font>    </b>    <br />    不啻回青眼，應疑似碧雲。古風真往哲，雅道濫朝聞。    <br />    活獄威豪右，銷時賴典墳。如何經濟意，未克致吾君。   </p>   <p>    <b>     <font color=\"#FF6600\">寄殿院薛侍御</font>    </b>    <br />    名高意本閒，浮俗自難攀。佐蜀連錢出，朝天獬豸還。    <br />    迴翔歷清院，彈奏迥離班。休浣通玄旨，留僧晝掩關。   </p>   <p>    <b>     <font color=\"#FF6600\">禪林寺</font>    </b>    <br />    台山朝佛隴，勝地絕埃氛。冷色石橋月，素光華頂雲。    <br />    遠泉和雪溜，幽磬帶松聞。終斷遊方念，爐香繼此焚。   </p>   <p>    <b>     <font color=\"#FF6600\">奉和裴舍人春日杜城舊事</font>    </b>    <br />    早晚辭綸綍，觀農下杜西。草新池似鏡，麥暖土如泥。    <br />    鵷鷺依川宿，驊騮向野嘶。春來詩更苦，松韻亦含淒。   </p>   <p>    <b>     <font color=\"#FF6600\">酬厲侍御秋中思歸樹石所居見寄</font>    </b>    <br />    三峰居接近，數里躡雲行。深去通仙境，思歸厭宦名。    <br />    月從高掌出，泉向亂松鳴。坐石眠霞侶，秋來短褐成。   </p>   <p>    <b>     <font color=\"#FF6600\">奉和段著作山居呈諸同志三首次本韻</font>    </b>    <br />    香花懷道侶，巾舄立雙童。解印鴛鴻內，抽毫水石中。    <br />    履溫行燒地，衣赤動霞風。又似朝天去，諸僧不可同。   </p>   <p>官辭中秘府，疏放野麋齊。偃仰青霄近，登臨白日低。    <br />    折腰窺乳竇，定足涉冰溪。染翰揮嵐翠，僧名幾處題。   </p>   <p>暫收丹陛跡，獨往亂山居。入雪知人遠，眠雲覺俗虛。    <br />    足垂巖頂石，纓濯洞中渠。只見僧酬答，新歸絕壑書。   </p>   <p>    <b>     <font color=\"#FF6600\">春日送麗處士歸龍山</font>    </b>    <br />    愛弟直霜台，家山羨獨回。出門時返顧，何日更西來。    <br />    柳亦臨關發，花應到越開。漁舟誰伴上，依舊恣沿洄。   </p>   <p>    <b>     <font color=\"#FF6600\">寄興善寺崔律師</font>    </b>    <br />    沐浴前朝像，深秋白髮師。從來居此寺，未省有東池。    <br />    幽石叢圭片，孤鬆動雪枝。頃曾聽道話，別起遠山思。   </p>   <p>    <b>     <font color=\"#FF6600\">送清散遊太白山</font>    </b>    <br />    卷經歸太白，躡蘚別蘿龕。若履浮雲上，須看積翠南。    <br />    倚身松入漢，瞑目月離潭。此境堪長往，塵中事可諳。   </p>   <p>    <b>     <font color=\"#FF6600\">冬晚姚諫議宅會送元緒上人歸南山</font>    </b>    <br />    禪客詩家見，凝寒忽告還。分題回諫筆，留偈在商關。    <br />    盤徑緣高雪，閒房在半山。自知麋鹿性，亦欲離人間。   </p>   <p>    <b>     <font color=\"#FF6600\">送契公自桂陽赴南海</font>    </b>    <br />    南行登嶺首，與俗洗煩埃。磬罷孤舟發，禪移積瘴開。    <br />    中餐湘鳥下，朝講海人來。莫便將經卷，炎方去不回。   </p>   <p>    <b>     <font color=\"#FF6600\">冬中與諸公會宿姚端公宅，懷永樂殷侍御</font>    </b>    <br />    柱史靜開筵，所思何地偏。故人為縣吏，五老遠峰前。    <br />    賓榻寒侵樹，公庭夜落泉。會當隨假務，一就白雲禪。   </p>   <p>    <b>     <font color=\"#FF6600\">同劉秀才宿見贈</font>    </b>    <br />    浮雲流水心，只是愛山林。共恨多年別，相逢一夜吟。    <br />    既能持苦節，勿謂少知音。憶就西池宿，月圓松竹深。   </p>   <p>    <b>     <font color=\"#FF6600\">官池上</font>    </b>    <br />    迥疏城闕內，寒瀉出雲波。岸廣山魚到，汀閒海鷺過。    <br />    泛溝侵道急，流葉入宮多。移舸浮中沚，清宵徹曉河。   </p>   <p>    <b>     <font color=\"#FF6600\">中秋月</font>    </b>    <br />    蟾宜天地靜，三五對階蓂。照耀超諸夜，光芒掩眾星。    <br />    影寒池更澈，露冷樹銷青。枉值中秋半，長乖宿洞庭。   </p>   <p>    <b>     <font color=\"#FF6600\">雪</font>    </b>    <br />    松亞竹珊珊，心知萬井歡。山明迷舊徑，溪滿漲新瀾。    <br />    客醉瑤台曙，兵防玉塞寒。紅樓知有酒，誰肯學袁安。   </p>   <p>    <b>     <font color=\"#FF6600\">宿西嶽白石院</font>    </b>    <br />    白石上嵌空，寒雲西復東。瀑流懸住處，雛鶴失禪中。    <br />    岳壁松多古，壇基雪不通。未能親近去，擁褐愧相同。   </p>   <p>    <b>     <font color=\"#FF6600\">送僧</font>    </b>    <br />    四海無拘繫，行心興自濃。百年三事衲，萬里一枝筇。    <br />    夜減當晴影，春消過雪蹤。白雲深處去，知宿在何峰。   </p>   <p>    <b>     <font color=\"#FF6600\">送贊律師歸嵩山（一作清江詩）</font>    </b>    <br />    禪意歸心急，山深定易安。清貧修道苦，孝友別家難。    <br />    雪路尋溪轉，花宮映岳看。到時孤塔暮，松月向人寒。   </p>   <p>    <b>     <font color=\"#FF6600\">春晚喜悟禪師自琉璃上方見過</font>    </b>    <br />    琉璃師到城，談性外諸經。下嶺雪霜在，近人林木清。    <br />    苔痕深草履，瀑布滴銅瓶。樂問山中事，宵言徹曉星。   </p>   <p>    <b>     <font color=\"#FF6600\">秋暮與諸文士集宿姚端公所居</font>    </b>    <br />    宵清月復圓，共集侍臣筵。獨寡區中學，空論樹下禪。    <br />    風多秋晚竹，雲盡夜深天。此會東西去，堪愁又隔年。   </p>   <p>    <b>     <font color=\"#FF6600\">客中聞從兄島遊蒲絳因寄</font>    </b>    <br />    遙遙行李心，蒼野入寒深。吟待黃河雪，眠聽絳郡砧。    <br />    差期逢缺月，訪信出空林。何處孤燈下，只聞嘹唳禽。   </p>   <p>    <b>     <font color=\"#FF6600\">送李長吉之任東井</font>    </b>    <br />    江盤棧轉虛，候吏拜行車。家世維城後，官資宰邑初。    <br />    市饒黃犢賣，田躡白雲鋤。萬里千山路，何因欲寄書。   </p>   <p>    <b>     <font color=\"#FF6600\">宿安國簡公院（一作安國寺靜居法師故院）</font>    </b>    <br />    雨後清涼境，因還欲不回。井甘桐有露，竹迸地多苔。    <br />    幡映宮牆動，香從御苑來。青龍舊經疏，寥落有誰開。   </p>   <p>    <b>     <font color=\"#FF6600\">京口別崔固</font>    </b>    <br />    積雨晴時近，西風葉滿泉。相逢嵩岳客，共聽楚城蟬。    <br />    宿館橫秋島，歸帆張遠田。別君還寂寞，不似剡中年。   </p>   <p>    <b>     <font color=\"#FF6600\">中秋夜隴州徐常侍座中詠月</font>    </b>    <br />    隴城秋月滿，太守待停歌。與鶴來松杪，開煙出海波。    <br />    氣籠星欲盡，光滿露初多。若遣山僧說，高明不可過。   </p>   <p>    <b>     <font color=\"#FF6600\">中秋江驛示韋益</font>    </b>    <br />    莫惜三更坐，難銷萬里情。同看一片月，俱在廣州城。    <br />    淚逐金波滿，魂隨夜鵲驚。支頤鄉思斷，無語到雞鳴。   </p>   <p>    <b>     <font color=\"#FF6600\">中秋台看月</font>    </b>    <br />    海雨洗煙埃，月從空碧來。水光籠草樹，練影掛樓台。    <br />    皓耀迷鯨口，晶熒失蚌胎。宵分憑欄望，應合見蓬萊。   </p>   <p>    <b>     <font color=\"#FF6600\">中秋夜南樓寄友人</font>    </b>    <br />    海月出白浪，湖光射高樓。朗吟無綠酒，賤價買清秋。    <br />    氣冷魚龍寂，輪高星漢幽。他鄉此夜客，對酌經多愁。   </p>   <p>    <b>     <font color=\"#FF6600\">弔從兄島</font>    </b>    <br />    盡日歎沉淪，孤高碣石人。詩名從蓋代，謫宦竟終身。    <br />    蜀集重編否，巴儀薄葬新。青門臨舊卷，欲見永無因。   </p>   <p>    <b>     <font color=\"#FF6600\">題崔駙馬林亭</font>    </b>    <br />    宮花野藥半相和，籐蔓參差惜不科。纖草連門留徑細，高樓出樹見山多。    <br />    洞中避暑青苔滿，池上吟詩白鳥過。更買太湖千片石，疊成雲頂綠嵾峨。   </p>   <p>    <b>     <font color=\"#FF6600\">送韓校書赴江西</font>    </b>    <br />    車馬東門別，揚帆過楚津。花繁期到幕，雪在已離秦。    <br />    吟落江沙月，行飛驛騎塵。猿聲孤島雨，草色五湖春。    <br />    折葦鳴風岸，遙煙起暮蘋。鄱江連郡府，高興寄何人。   </p>   <p>    <b>     <font color=\"#FF6600\">送姚中丞赴陝州</font>    </b>    <br />    二陝周分地，恩除左掖臣。門欄開幕重，槍甲下天新。    <br />    夾道行霜騎，迎風滿草人。河流銀漢水，城賽鐵牛神。    <br />    意氣思高謝，依違許上陳。何妨向紅旆，自與白雲親。   </p>   <p>    <b>     <font color=\"#FF6600\">送李使君赴瓊州兼五州招討使</font>    </b>    <br />    分竹雄兼使，南方到海行。臨門雙旆引，隔嶺五州迎。    <br />    猿鶴同枝宿，蘭蕉夾道生。雲垂前騎失，山豁去帆輕。    <br />    雨霧蒸秋岸，浪濤震夜城。政閒開迥閣，欹枕島風清。   </p>   <p>    <b>     <font color=\"#FF6600\">送姚明府赴招義縣</font>    </b>    <br />    濠梁古縣城，結束赴王程。道路攜家去，波濤隔月行。    <br />    車臨芳草下，吏踏落花迎。暮郭山遙見，春洲鳥不驚。    <br />    風煙譙國遠，桑柘楚田平。何以書能化，長淮徹海清。   </p>   <p>    <b>     <font color=\"#FF6600\">送杜司馬再遊蜀中</font>    </b>    <br />    為客應非願，愁成欲別時。還遊蜀國去，不惜杜陵期。    <br />    劍水啼猿在，關林轉棧遲。日光低峽口，雨勢出蛾眉。    <br />    山迥逢殘角，雲開識遠夷。勿令雙鬢髮，並向錦城衰。   </p>   <p>    <b>     <font color=\"#FF6600\">贈王將軍</font>    </b>    <br />    勳高絕少年，分衛玉階前。雄勇明王重，溫恭執友賢。    <br />    功書唐史滿，名到虜庭偏。劍彩浮龍影，衣香襲御煙。    <br />    搜書秋霽閣，走馬夕陽田。急兔投深草，瞋鷹下半天。    <br />    野人盈邸第，朝客醉盤筵。位在將軍列，官隨憲府遷。    <br />    刻心思報國，吁氣欲開邊。選帥如公議，須知少比肩。   </p>   <p>    <b>     <font color=\"#FF6600\">寄羽林盧大夫將軍</font>    </b>    <br />    將軍直禁闈，繡服耀金羈。羽衛九天靜，英豪四塞知。    <br />    望雲回朔雁，隔水射宮麋。舊國無歸思，秋堂夢戰時。    <br />    門風荀氏敵，劍藝霍家推。計日旌旄下，蕭蕭萬馬隨。   </p>   <p>    <b>     <font color=\"#FF6600\">書事寄萬年厲員外</font>    </b>    <br />    帝城皆劇縣，令尹美居東。遂拜趙張下，暫離星象中。    <br />    擁歸從北闕，送上動南宮。舉起盆中日，驅行草上風。    <br />    不驚盧犬吠，漸見夏台空。紫禁黃山繞，滄溟素滻通。    <br />    封疆親日月，邑里出王公。逐盜千門啟，興祥五稼豐。    <br />    胥徒迎曉集，賦稅共秋終。條教關天道，歌謠入聖聰。    <br />    土膏寒麥覆，人海晝塵蒙。廨宇松連翠，朝街日散紅。    <br />    文場新桂茂，粉署舊蘭崇。留客把盈爵，抽毫詠早鴻。    <br />    前騶潘岳貴，故里邵平窮。勸隱蓮峰久，期耕樹谷同。    <br />    鳧飛將去葉，劍氣尚埋豐。何必華陰土，方垂拂拭功。   </p>   <p>    <b>     <font color=\"#FF6600\">小雪</font>    </b>    <br />    片片互玲瓏，飛揚玉漏終。乍微全滿地，漸密更無風。    <br />    集物圓方別，連雲遠近同。作膏凝瘠土，呈瑞下深宮。    <br />    氣射重衣透，花窺小隙通。飄秦增舊嶺，發漢攬長空。    <br />    迥冒巢松鶴，孤鳴穴島蟲。過三知臘盡，盈尺賀年豐。    <br />    委積休聞竹，稀疏漸見鴻。蓋沙資澶漫，灑海助沖融。    <br />    草木潛加潤，山河更益雄。因知天地力，覆育有全功。   </p>   <p>    <b>     <font color=\"#FF6600\">和賓客相國詠雪詩</font>    </b>    <br />    近臘千巖白，迎春四氣催。雲陰連海起，風急度山來。    <br />    盡日隋堤絮，經冬越嶺梅。艷疑歌處散，輕似舞時回。    <br />    道蘊詩傳麗，相如賦騁才。霽添松筱媚，寒積蕙蘭猜。    <br />    暗漲宮池水，平封輦路埃。燭龍初照耀，巢鶴乍裴回。    <br />    簷日瓊先掛，牆風粉旋摧。五門環玉壘，雙闕對瑤台。    <br />    綺席陵寒坐，珠簾遠曙開。靈芝霜下秀，仙桂月中栽。    <br />    卷幌書千帙，援琴酒百杯。垂休編太史，呈瑞表中台。    <br />    皓夜迷三徑，浮光徹九垓。茲辰是豐歲，歌詠屬良哉。   </p>   <p>    <b>     <font color=\"#FF6600\">中秋夜君山腳下看月</font>    </b>    <br />    洶湧吹蒼霧，朦胴吐玉盤。雨師清滓穢，川后掃波瀾。    <br />    氣射繁星滅，光籠八表寒。來驅雲漲晚，路上碧霄寬。    <br />    熠耀遊何在，蟾蜍食漸難。桌飛銀電碎，林映白虹攢。    <br />    水魄連空合，霜輝壓樹幹。夜深高不動，天下仰頭看。   </p>   <p>    <b>     <font color=\"#FF6600\">哭張籍司業</font>    </b>    <br />    先生抱衰疾，不起茂陵間。夕臨諸孤少，荒居弔客還。    <br />    遺文禪東嶽，留語葬鄉山。多雨銘旌故，殘燈素帳閒。    <br />    樂章誰與集，壟樹即堪攀。神理今難問，予將叫帝關。   </p>   <p>    <b>     <font color=\"#FF6600\">寄題廬山二林寺</font>    </b>    <br />    廬岳東南秀，香花惠遠蹤。名齊松嶺峻，氣比沃州濃。    <br />    積岫連何處，幽崖越幾重。雙流湓隱隱，九派桌憧憧。    <br />    山限東西寺，林交旦暮鐘。半天傾瀑溜，數郡見爐峰。    <br />    巖並金繩道，潭分玉像容。江微匡俗路，日杲晉朝松。    <br />    棕徑新苞拆，梅籬故葉壅。嵐光生疊砌，霞焰發高墉。    <br />    窗籟虛聞狖，庭煙黑過龍。定僧仙嶠起，逋客虎溪逢。    <br />    濩落垂楊戶，荒涼種杏封。塔留紅舍利，池吐白芙蓉。    <br />    畫壁披雲見，禪衣對鶴縫。喧經泉滴瀝，沒履草豐茸。    <br />    翠竇欹攀乳，苔橋側杖筇。探奇盈夢想，搜峭滌心胸。    <br />    冥奧終難盡，登臨惜未從。上方薇蕨滿，歸去養乖慵。   </p>   <p>    <b>     <font color=\"#FF6600\">御溝水</font>    </b>    <br />    鑒禁疏雲數道開，垂風岸柳拂青苔。銀波玉沫空池去，曾歷千巖萬壑來。   </p>   <p>    <b>     <font color=\"#FF6600\">中秋月彩如晝，寄上南海從翁侍御</font>    </b>    <br />    海靜天高景氣殊，鯨睛失彩蚌潛珠。不知今夜越台上，望見瀛洲方丈無。   </p>  </center> "}