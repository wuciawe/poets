{"id":"7-425","content":"   <div align=\"center\" class=\"style1\">翁元龍</div>  <p align=\"center\">（約1237年前後在世）字時可，號處靜，句章（一作四明）人。吳文英之兄   <br />   ，亦工詞，杜成之評為「如絮浮水，如荷濕露，縈旋流轉，似沾非著」。  </p>  <p align=\"center\">   <span class=\"style2\">燭影搖紅</span>   <br />   蜀錦華堂，寶箏頻送花前酒。妖嬈全在半開時，人試單衣後。   <br />   花前圍春競秀。如紅潮、玉腮微透。欲蘇還墜，淺醉扶頭，朦朧晴畫。   <br />   金屋名姝，眼情空貯間眉岫。世間還有此娉婷，拚盡珠量斗。   <br />   真豔可消受。倩鶯催、天香共袖。冷煙庭院，淡月梨花，空教春瘦。  </p>  <p align=\"center\">   <span class=\"style2\">齊天樂‧遊胡園書感</span>   <br />   曲廊連苑吹笙道，重來暗塵都滿。種石生雲，移花帶月，猶欠藏春庭院。   <br />   年華過眼。便梅謝蘭銷，舞沈歌斷。露井寒蛩，為誰清夜訴幽怨。   <br />   人生樂事最少，有時得意處，光陰偏短。樹色凝紅，山眉弄碧，不與朱顏相戀。   <br />   臨風念遠。歡蝶夢難追，鷺盟重換。一片斜陽，送人歸騎晚。  </p>  <p align=\"center\">   <span class=\"style2\">菩薩蠻</span>   <br />   春心莫共花爭發。花開不管連環缺。夢斷小樓空。杜鵑啼曉紅。   <br />   眼看連理樹。纖手移箏柱。調遍錯成聲。無人知此情。  </p>  <p align=\"center\">   <span class=\"style2\">菩薩蠻</span>   <br />   玉纖間撚花間集。赤欄杆對芭蕉立。薤葉晚生涼。竹阻移小床。   <br />   拗蓮牽藕線。藕斷絲難斷。彈水沒鴛鴦。教尋波底香。  </p>  <p align=\"center\">   <span class=\"style2\">倦尋芳</span>   <br />   燕簾掛晚。鶯檻迷晴，花思零亂。試覓娉婷，日日傍湖亭苑。   <br />   擲果牆陰窺駐馬，採香深徑拋春扇。醉歸來，任釵雲半落，繡簾慵捲。   <br />   念燦錦、年華如舊，飛絮游絲，縈恨難翦。   <br />   蜀羽無情，早帶怨江啼斷，厚約輕辭寒食夜，行雲空夢梨花院。   <br />   莫憑欄，正斜陽、淡煙平遠。  </p>  <p align=\"center\">   <span class=\"style2\">瑞龍吟</span>   <br />   清明近。還是遞選東風，做成花訊。芳時一刻千金，半晴半雨、酬春未准。   <br />   雁歸盡。離字向人欲寫，暗雲難認。西園猛憶逢迎，翠紈障面，花間笑穩。   <br />   曲徑池蓮平砌，絳裙曾與，濯香湔粉。無奈燕幕鶯簾，輕負嬌後。   <br />   青榆巷陌，蹋馬紅成寸。十年夢、秋千弔影，襪羅塵褪。事往憑誰問。   <br />   晝長病酒添新恨。煙冷斜陽緊。山黛遠、曲曲欄杆憑損。柳絲萬尺，不如輕鬢。  </p>  <p align=\"center\">   <span class=\"style2\">隔浦蓮近</span>   <br />   街簷插綴翠柳。憔悴清明後。淚臘堆香徑，一夜海棠中酒。   <br />   枝上酸似豆。鶯聲驟。恨軟彈箏手。   <br />   搵眉袖。嘶總過盡平燕，綠襯飛繡。   <br />   沈紅入水，漸做小蓮離藕，亭冷沈香夢似舊。花瘦。欲留春住時候。  </p>  <p align=\"center\">   <span class=\"style2\">玲瓏四犯</span>   <br />   窗外啼鶯，報數日西園，花事都空。繡屋專房，姚魏漸邀新寵。   <br />   蔥翠試剪春畦，羞對酒、夜寒猶重。誤暗期、綠架香洞。月黯小階雲凍。   <br />   算春將攬郵亭鞚。柳成圈、記人迎送。蜀魂怨染岩花色，泥徑紅成隴。   <br />   樓上半揭畫簾，料看雨、玉笙寒擁。怕驟晴，無事消遣，日長清夢。  </p>  <p align=\"center\">   <span class=\"style2\">風流子‧聞桂花懷西湖</span>   <br />   天闊玉屏空。輕陰弄、淡墨畫秋容。   <br />   正涼掛半蟾，酒醒窗下，露催新雁，人在山中。   <br />   又一片，好秋花占了，香換卻西風。   <br />   簫女夜歸，帳棲青鳳，鏡娥妝冷，釵墜金蟲。   <br />   西湖花深窈，間庭砌、曾占席地歌鐘。載取斷雲歸去，幾處房櫳。   <br />   恨小簾燈暗，粟肌消瘦，薰爐煙減，珠袖玲瓏。三十六宮清夢，還與誰同。  </p>  <p align=\"center\">   <span class=\"style2\">西江月</span>   <br />   山色低銜小苑，春雲暗宿空庭。秋千無月冷雙繩。間卻畫欄人靜。   <br />   一夜海棠如夢，半窗銀燭多情。好花留不到清明。日日陰晴無定。  </p>  <p align=\"center\">   <span class=\"style2\">憶秦娥</span>   <br />   三月時。楊花飛盡無花飛。無花飛。不教春去，爭得春歸。   <br />   高樓望斷黃金羈。綠窗眉黛傷新離。傷新離。好將別後，長做歸時。  </p>  <p align=\"center\">   <span class=\"style2\">戀繡衾</span>   <br />   獸爐煙重火半焦。捲簾時、雪意又銷。過數點、殘鴉外，想梅花、寒在灞橋。   <br />   謝娘春恨深如柳，未東風、先遣絮飄。且莫把、冰絲翦，有燈球、紅繡未描。  </p>  <p align=\"center\">   <span class=\"style2\">水龍吟‧雪霽登吳山見滄閣，聞城中簫鼓聲</span>   <br />   畫樓紅濕斜陽，素妝褪出山眉翠。街聲暮起，塵侵燈戶，月來舞地。   <br />   宮柳招鶯，水葒飄雁，隔年春意。黯梨雲，散作人間好夢，瓊簫在、錦屏底。   <br />   樂事輕隨流水。暗蘭消、作花心計。情絲萬軸，因春織就，愁羅恨綺。   <br />   昵枕迷香，占簾看夜，舊遊經醉。任孤山、梨雪殘梅，漸懶跨、東風騎。  </p>  <p align=\"center\">   <span class=\"style2\">醉桃源‧柳</span>   <br />   千絲風雨萬絲晴。年年長短亭。暗黃看到綠成陰。春由他送迎。   <br />   鶯思重，燕愁輕。如人離別情。繞湖煙冷罩波明。畫船移玉笙。  </p>  <p align=\"center\">   <span class=\"style2\">謁金門</span>   <br />   鶯樹暖。弱絮欲成芳繭。流水惜花流不遠。小橋紅欲滿。   <br />   原上草迷離苑。金勒晚風嘶斷。等得日長春又短。愁深山翠淺。  </p>  <p align=\"center\">   <span class=\"style2\">絳都春‧秋晚，海棠與黃菊盛開</span>   <br />   花嬌半面。記蜜燭夜闌，同醉深院。夜袖粉香，猶未經年如年遠。   <br />   玉顏不趁秋容換。但換卻、春遊同伴。夢回前度，郵亭倦客，又拈箋管。   <br />   慵按。梁州舊曲，怕離柱斷弦，驚破金雁。霜被睡濃，不比花前良宵短。   <br />   秋娘羞占東離畔。待說與、深宮幽怨。恨他情淡陶郎，舊緣較淺。  </p>  <p align=\"center\">   <span class=\"style2\">江城子</span>   <br />   一年簫鼓又疏鐘。愛東風。恨東風。吹落燈花，移在杏梢紅。   <br />   玉靨翠鈿無半點，空濕透，繡羅弓。   <br />   燕魂鶯夢漸惺松。月簾櫳。影迷蒙。催趁年華，都在豔歌中。   <br />   明日柳邊春意思，便不與，夜來同。  </p>  <p align=\"center\">   <span class=\"style2\">西江月‧立春</span>   <br />   畫閣換粘春帖，寶箏拋學銀鉤。東風輕滑玉釵流。織就燕紋鶯繡。   <br />   隔帳燈花微笑，倚窗雲葉低收。雙鴛刺罷底尖頭。剔雪間尋豆蔻。  </p>  <p align=\"center\">   <span class=\"style2\">朝中措‧賦茉莉</span>   <br />   花情偏與夜相投。心事鬢邊羞。薰醒半床涼夢，能消幾個開頭。   <br />   風輪慢捲，冰壺低架，香霧颼颼。更著月華相惱，木犀淡了中秋。  </p>  <p align=\"center\">   <span class=\"style2\">鵲橋仙‧巧夕</span>   <br />   天長地久，風流雲散，惟有離情無算。從分金鏡不成圓，到此夜、年年一半。   <br />   輕羅暗綱，蛛絲得意，多似妝樓針線。曉看玉砌淡無痕，但吹落、梧桐幾片。  </p> "}