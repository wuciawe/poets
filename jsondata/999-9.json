{"id":"999-9","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>後山詩話     <font size=\"+2\">宋‧陳師道</font>    </b>   </font>  </div>  <p>   <br />   王師圍金陵，唐使徐鉉來朝，鉉伐其能，欲以口舌解圍，謂太祖不文，盛稱其主   <br />   博學多藝，有聖人之能。使誦其詩。曰，《秋月》之篇，天下傳誦之，其句云云   <br />   。太祖大笑曰：〔寒士語爾，我不道也！〕鉉內不服，謂大言無實，可窮也。遂   <br />   以請。殿上驚懼相目。太祖曰：〔吾微時自秦中歸，道華山下，醉臥田間，覺而   <br />   月出，有句曰：『未離海底千山黑，纔到天中萬國明。』〕鉉大驚，殿上稱壽。  </p>  <p>孟嘉落帽，前世以為勝絕。杜子美《九日詩》云：〔羞將短髮還吹帽，笑倩旁人   <br />   為正冠。〕其文雅曠達，不減昔人。故謂詩非力學可致，正須胸肚中泄爾。  </p>  <p>望夫石在處有之。古今詩人，共用一律，惟劉夢得云：〔望來已是幾千歲，只似   <br />   當年初望時。〕語雖拙而意工。黃叔達，魯直之弟也，以顧況為第一云：〔山頭   <br />   日日風和雨，行人歸來石應語。〕語意皆工。江南有望夫石，每過其下，不風即   <br />   雨，疑況得句處也。  </p>  <p>歐陽永叔不好杜詩，蘇子瞻不好司馬《史記》，余每與黃魯直怪嘆，以為異事。</p>  <p>費氏，蜀之青城人，以才色入蜀宮，後主嬖之，號花蕊夫人，效王建作宮詞百首   <br />   。國亡，入備後宮。太祖聞之，召使陳詩。誦其《國亡詩》云：   <br />   <b>君王城上豎降旗，妾在深宮那得知。十四萬人齊解甲，更無一個是男兒。</b>   <br />   太祖悅。蓋蜀兵十四萬，而王師數萬爾。  </p>  <p>韓退之《南食詩》云：〔鱟實如惠文。〕《山海經》云：〔鱟如惠文。〕惠文，   <br />   秦冠也。蠔相黏為山。蠔，牡蠣也。  </p>  <p>白樂天云：〔笙歌歸院落，燈火下樓臺。〕又云：〔歸來未放笙歌散，畫戟門前   <br />   蠟燭紅。〕非富貴語，看人富貴者也。  </p>  <p>楊蟠《金山詩》云：〔天末樓臺橫北固，夜深燈火見揚州。〕王平甫云：〔莊宅   <br />   牙人語也，解量四至。〕吳僧《錢塘白塔院詩》曰：〔到江吳地盡，隔岸越山多   <br />   。〕余謂分界堠子語也。  </p>  <p>黃魯直云：〔杜之詩法出審言，句法出庾信，但過之爾。杜之詩法，韓之文法也   <br />   。詩文各有體，韓以文為詩，杜以詩為文，故不工爾。〕  </p>  <p>黃魯直謂白樂天云〔笙歌歸院落，燈火下樓臺〕，不如杜子美云〔落花遊絲白日   <br />   靜，鳴鳩乳燕青春深〕也。孟浩然云〔氣蒸雲夢澤，波撼岳陽城〕，不如九僧云   <br />   〔雲中下蔡邑，林際春申君〕也。  </p>  <p>蘇子瞻云：〔子美之詩，退之之文，魯公之書，皆集大成者也。〕</p>  <p>學詩當以子美為師，有規矩故可學。退之於詩，本無解處，以才高而好爾。淵明   <br />   不為詩，寫其胸中之妙爾。學杜不成，不失為工。無韓之才與陶之妙，而學其詩   <br />   ，終為樂天爾。  </p>  <p>退之詩云：〔長安眾富兒，盤饌羅羶葷。不解文字飲，惟能醉紅裙。〕然此老有   <br />   二妓，號絳桃柳枝，故張文昌云〔為出二侍女，合彈琵琶箏〕也。又為李于志敘   <br />   當世名貴，服金石藥，欲生而死者數輩，著之石，藏之地下，豈為一世戒耶！而   <br />   竟以藥死。故白傅云：〔退之服硫黃，一病竟不痊〕也。荊公詩云：〔力去陳言   <br />   誇末俗，可憐無補費精神。〕而公平生文體數變，暮年詩益工，用意益苦，故知   <br />   言不可不慎也。  </p>  <p>子美《懷薛據》云：〔獨當省署開文苑，兼泛滄浪學釣翁。〕〔省署開文苑，滄   <br />   浪憶釣翁〕，據之詩也。  </p>  <p>王摩詰云：〔九天閶闔開宮殿，萬國衣冠拜冕旒。〕子美取作五字云：〔閶闔開   <br />   黃道，衣冠拜紫宸〕，而語益工。  </p>  <p>楊大年《傀儡詩》云：   <br />   <b>鮑老當筵笑郭郎，笑他舞袖太郎當。若教鮑老當筵舞，轉更郎當舞袖長。</b>   <br />   語俚而意切，相傳以為笑。  </p>  <p>吳越後王來朝，太祖為置宴，出內妓彈琵琶。王獻詞曰：〔金鳳欲飛遭掣搦，情   <br />   脈脈，看取玉樓雲雨隔。〕太祖起，拊其背曰：〔誓不殺錢王。〕  </p>  <p>武才人出慶壽宮，色最後庭，裕陵得之。會教坊獻新聲，為作詞，號《瑤臺第一   <br />   層》。  </p>  <p>宋玉為《高唐賦》，載巫山神遇楚襄王，蓋有所諷也。而文士多效之者，又為傳   <br />   記以實之，而天地百神舉無免者。余謂欲界諸天，當有配偶，其無偶者，則無欲   <br />   者也。唐人記后土事，以譏武后爾。  </p>  <p>黃詩、韓文，有意故有工，左、杜則無工矣。然學者先黃後韓，不由黃、韓而為   <br />   左、杜，則失之拙易矣。  </p>  <p>永叔謂為文有三多：看多、做多、商量多也。</p>  <p>余以古文為三等：周為上，七國次之，漢為下。周之文雅；七國之文壯偉，其失   <br />   騁；漢之文華贍，其失緩；東漢而下無取焉。  </p>  <p>陳繹批答《曾魯公表》云：〔爰露乞骸之請。〕黃裳為曾侍讀制曰：〔備員勸講   <br />   。〕乞骸，備員，乃表語，非詔語也。曾魯公謂人曰：〔使布何所道。〕  </p>  <p>詩欲其好，則不能好矣。王介甫以工，蘇子瞻以新，黃魯直以奇。而子美之詩，   <br />   奇常、工易、新陳莫不好也。  </p>  <p>熙寧初，有人自常調上書，迎合宰相意，遂丞御史。蘇長公戲之曰：〔有甚意頭   <br />   求富貴，沒些巴鼻使姦邪。〕有甚意頭、沒些巴鼻，皆俗語也。  </p>  <p>某公用事，排斥端士，矯飾偽行。范蜀公詠《僧房假山》：〔倏忽平為險，分明   <br />   假奪真。〕蓋刺之也。  </p>  <p>魯直謂荊公之詩，暮年方妙，然格高而體下。如云：〔似聞青秧底，復作龜兆坼   <br />   。〕乃前人所未道。又云：〔扶輿度陽燄，窈窕一川花。〕雖前人亦未易道也。   <br />   然學二謝，失于巧爾。  </p>  <p>蘇詩始學劉禹錫，故多怨刺，學不可不慎也。晚學太白，至其得意，則似之矣。   <br />   然失于粗，以其得之易也。  </p>  <p>王荊公暮年喜為集句，唐人號為四體，黃魯直謂正堪一笑爾。司馬溫公為定武從   <br />   事，同幕私幸營妓，而公諱之。嘗會僧廬，公往迫之，使妓踰牆而去，度不可隱   <br />   ，乃具道。公戲之曰：   <br />   <b>年去年來來去忙，暫偷閒臥老僧床。驚回一覺遊仙夢，又逐流鶯過短牆。</b>   <br />   又杭之舉子中老榜第，其子以緋裹之，客賀之曰：   <br />   <b>應是窮通自有時，人生七十古來稀。如今始覺為儒貴，不著荷衣便著緋。</b>   <br />   壽之醫者，老娶少婦，或嘲之曰：   <br />   <b>偎他門戶傍他牆，年去年來來去忙。採得百花成蜜後，為他人作嫁衣裳。</b>   <br />   真可笑也。  </p>  <p>熙寧初，外學置官師，職簡地親，多在幕席。徐有學官喜誶語，同府苦之，詠蠅   <br />   以刺之曰：〔衣服有時遭點染，盃盤無日不追隨。〕  </p>  <p>唐人不學杜詩，惟唐彥謙與今黃亞夫庶、謝師厚景初學之。魯直，黃之子、謝之   <br />   婿也。其于二父，猶子美之于審言也。然過于出奇，不如杜之遇物而奇也。三江   <br />   五湖，平漫千里，因風石而奇爾。  </p>  <p>謝師厚廢居於鄧。王左丞存，其妹婿也，奉使荊湖，枉道過之。夜至其家，師厚   <br />   有詩云：〔倒著衣裳迎戶外，盡呼兒女拜燈前。〕  </p>  <p>世稱杜牧〔南山與秋色，氣勢兩相高〕為警絕。而子美才用一句，語益工，曰〔   <br />   千崖秋氣高〕也。  </p>  <p>魯直有癡弟，畜漆琴而不御，蟲蝨入焉。魯直嘲之曰：〔龍池生壁蝨。〕而未有   <br />   對。魯直之兄大臨，且見床下以溺器畜生魚，問知其弟也，大呼曰：〔我有對矣   <br />   。〕乃〔虎子養溪魚〕也。  </p>  <p>歐陽公謫永陽，聞其倅杜彬善琵琶，酒間取之，杜正色盛氣而謝不能，公亦不復   <br />   強也。後杜置酒數行，遽起還內，微聞絲聲，且作且止而漸近。久之，抱器而出   <br />   ，手不絕彈，盡暮而罷，公喜甚過所望也。故公詩云：〔座中醉客誰最賢？杜彬   <br />   琵琶皮作絃。自從彬死世莫傳。〕皮絃世未有也。  </p>  <p>尚書郎張先善著詞，有云〔雲破月來花弄影〕，〔簾幕捲花影〕，〔墮輕絮無影   <br />   〕，世稱誦之，號張三影。王介甫謂〔雲破月來花弄影〕，不如李冠〔朦朧澹月   <br />   雲來去〕也。冠，齊人，為《六州歌頭》，道劉、項事，慷慨雄偉。劉潛，大俠   <br />   也，喜誦之。  </p>  <p>往時青幕之子婦，妓也，善為詩詞。同府以詞挑之，妓答曰：〔清詞麗句，永叔   <br />   、子瞻曾獨步，似恁文章，寫得出來當甚強。〕  </p>  <p>黃詞云：〔斷送一生惟有，破除萬事無過。〕蓋韓詩有云：〔斷送一生惟有酒，   <br />   破除萬事無過酒。〕才去一字，遂為切對，而語益峻。又云：〔杯行到手更留殘   <br />   ，不道月明人散。〕謂思相離之憂，則不得不盡。而俗士改為〔留連〕，遂使兩   <br />   句相失。正如論詩云，〔一方明月可中庭〕，〔可〕不如〔滿〕也。  </p>  <p>子瞻謂孟浩然之詩，韻高而才短，如造內法酒手而無材料爾。</p>  <p>魯直《乞貓詩》云：   <br />   <b>秋來鼠輩欺貓死，窺甕翻盤攪夜眠。聞道狸奴將數子，買魚穿柳聘銜蟬。</b>   <br />   雖滑稽而可喜。千載而下，讀者如新。  </p>  <p>龍圖孫學士覺，喜論文，謂退之《淮西碑》，敘如《書》，銘如《詩》。</p>  <p>子瞻謂杜詩、韓文、顏書、左史，皆集大成者也。</p>  <p>少游謂《元和聖德詩》，于韓文為下，與《淮西碑》如出兩手，蓋其少作也。</p>  <p>王夫人，晁載之母也。謂庶子功名貴富，有如韓魏公，而未有文事也。</p>  <p>退之作記，記其事爾；今之記乃論也。少游謂《醉翁亭記》亦用賦體。</p>  <p>莊、荀皆文士而有學者，其《說劍》、《成相》、《賦篇》，與屈《騷》何異。</p>  <p>揚子雲之文，好奇而卒不能奇也，故思苦而詞艱。善為文者，因事以出奇，江河   <br />   之行，順下而已。至其觸山赴谷，風摶物激，然後盡天下之變。子雲惟好奇，故   <br />   不能奇也。  </p>  <p>歐陽公謂退之為樊宗師志，便似樊文，其始出于司馬子長為《長卿傳》如其文，   <br />   惟其過之，故兼之也。  </p>  <p>退之以文為詩，子瞻以詩為詞，如教坊雷大使之舞，雖極天下之工，要非本色。   <br />   今代詞手，惟秦七、黃九爾，唐諸人不迨也。  </p>  <p>韓退之《上尊號表》曰：〔析木天街，星宿清潤，北嶽醫閭，神鬼受職。〕曾子   <br />   固《賀赦表》曰：〔鉤陳太微，星緯咸若，崑崙、渤澥，波濤不驚。〕世莫能輕   <br />   重之也。後當有知之者。  </p>  <p>國初士大夫例能四六，然用散語與故事爾。楊文公刀筆豪贍，體亦多變，而不脫   <br />   唐末與五代之氣。又喜用古語，以切對為工，乃進士賦體爾。歐陽少師始以文體   <br />   為對屬，又善敘事，不用故事陳言而文益高，次退之云。王特進暮年表奏亦工，   <br />   但傷巧爾。  </p>  <p>元祐初，起范蜀公于家，固辭。其表云：〔六十三而致仕，固不待年；七十九而   <br />   造朝，豈云知禮！〕是時文潞公八十餘，一召而來，人各有所志也。  </p>  <p>昔之黠者，滑稽以玩世。曰彭祖八百歲而死，其婦哭之慟。其鄰里共解之曰：〔   <br />   人生八十不可得，而翁八百矣，尚何尤！〕婦謝曰：〔汝輩自不諭爾，八百死矣   <br />   ，九百猶在也。〕世以癡為九百，謂其精神不足也。又曰，令新視事而不習吏道   <br />   ，召胥魁問之，魁具道笞十至五十，及折杖數。令遽止之曰：〔我解矣，笞六十   <br />   為杖十四邪？〕魁笑曰：〔五十尚可，六十猶癡邪！〕長公取為偶對曰：〔九百   <br />   不死，六十猶癡。〕  </p>  <p>唐語曰：〔二十四考中書令。〕謂汾陽王也，而無其對。或以問平甫，平甫應聲   <br />   曰：〔萬八千戶冠軍侯。〕不惟對偶精切，其貴亦相當也。  </p>  <p>范文正公為《岳陽樓記》，用對語說時景，世以為奇。尹師魯讀之曰：〔傳奇體   <br />   爾。〕《傳奇》，唐裴鉶所著小說也。  </p>  <p>柳三變遊東都南、北二巷，作新樂府，骫骳從俗，天下詠之，遂傳禁中。仁宗頗   <br />   好其詞，每對酒，必使侍從歌之再三。三變聞之，作宮詞號《醉蓬萊》，因內官   <br />   達後宮，且求其助。仁宗聞而覺之，自是不復歌其詞矣。會改京官，乃以無行黜   <br />   之，後改名永，仕至屯田員外郎。  </p>  <p>寧拙毋巧，寧樸毋華，寧粗毋弱，寧僻毋俗，詩文皆然。</p>  <p>魏文帝曰：〔文以意為主，以氣為輔，以詞為衛。〕子桓不足以及此，其能有所   <br />   傳乎？  </p>  <p>魯直與方蒙書：〔頃洪甥送令嗣二詩，風致灑落，才思高秀，展讀賞愛，恨未識   <br />   面也。然近世少年，多不肯治經術及精讀史書，乃縱酒以助詩，故詩人致遠則泥   <br />   。想達源自能追琢之，必皆離此諸病，漫及之爾。〕與洪朋書云：〔龜父所寄詩   <br />   ，語益老健，甚慰相期之意。方君詩，如鳳雛出鷇，雖未能翔于千仞，竟是真鳳   <br />   凰爾。〕與潘邠老書曰：〔大受今安在？其詩甚有理致，語又工也。〕又曰：〔   <br />   但詠五言，覺翰墨之氣如虹，猶足貫日爾。〕  </p>  <p>老杜云：〔長鑱長鑱白木柄，我生託子以為命。黃獨無苗山雪盛，短衣數挽不掩   <br />   脛。〕往時儒者不解黃獨義，改為黃精，學者承之。以余考之，蓋黃獨是也。《   <br />   本草》赭魁注：〔黃獨，肉白皮黃，巴、漢人蒸食之，江東謂之土芋。〕余求之   <br />   江西，謂之土卵，煮食之類芋魁云。  </p>  <p>余讀《周官‧月令》云：〔反舌有聲，佞人在側。〕乃解老杜《百舌》〔過時如   <br />   發口，君側有讒人〕之句。  </p>  <p>韋蘇州詩云：〔憐君臥病思新橘，試摘才酸亦未黃。書後欲題三百顆，洞庭須待   <br />   滿林霜。〕余往以為蓋用右軍帖中〔贈子黃甘三百〕者，比見右軍一帖云：〔奉   <br />   橘三百枚。霜未降，未可多得。〕蘇州蓋取諸此。  </p>  <p>余評李白詩，如張樂于洞庭之野，無首無尾，不主故常，非墨工槧人所可擬議。   <br />   吾友黃介讀《李杜優劣論》曰：〔論文正不當如此。〕余以為知言。  </p>  <p>禮部員外郎裴說《寄邊衣詩》曰：   <br />   <b>深閨乍冷開香篋，玉箸微微濕紅頰。一陣霜風殺柳條，濃煙半夜成黃葉。    <br />    重重白練明如雪，獨下閑階轉淒切。祇知抱杵搗秋砧，不覺高樓已無月。    <br />    時聞塞雁聲相喚，紗窗只有燈相伴。幾展齊紈又懶裁，離腸恐逐金刀斷。    <br />    細想儀形執牙尺，回刀剪破澄江色。愁捻金針信手縫，惆悵無人試寬窄。    <br />    時時舉手勻殘淚，紅牋漫有千行字。書中不盡心中事，一半殷勤託邊使。   </b>   <br />   裴說詩句甚麗。《零陵總記》載說詩一篇，尤詼詭也。  </p>  <p>世語云：〔蘇明允不能詩，歐陽永叔不能賦。曾子固短於韻語，黃魯直短於散語   <br />   。蘇子瞻詞如詩，秦少游詩如詞。〕  </p>  <p>韓詩如《秋懷》、《別元協律》、《南溪始泛》，皆佳作也。</p>  <p>鮑照之詩，華而不弱。陶淵明之詩，切於事情，但不文耳。</p>  <p>子厚謂屈氏《楚詞》，知《離騷》乃效《頌》，其次效《雅》，最後效《風》。</p>  <p>右丞、蘇州，皆學於陶、王，得其自在。</p>  <p>眉山長公守徐，嘗與客登項氏戲馬臺，賦詩云：〔路失玉鉤芳草合，林亡白鶴野   <br />   泉清。〕廣陵亦有戲馬臺，其下有路號〔玉鉤斜〕。唐高宗東封，有鶴下焉，乃   <br />   詔諸州為老氏築宮，名以白鶴。公蓋誤用，而後所取信，故不得不辯也。  </p>  <p>裕陵常謂杜子美詩云：〔勛業頻看鏡，行藏獨倚樓。〕謂甫之詩，皆不迨此。</p>  <p>呂某公歸老於洛，嘗遊龍門還，閽者執筆歷請官稱，公題以詩云：   <br />   <b>思山乘興看山回，烏帽綸巾入帝臺。門吏不須詢姓氏，也曾三到鳳池來。</b>  </p>  <p>曹南院為秦帥，唃氏舉國入冠，公自出禦之。戰于三都谷，大敗之，唃氏遂衰。   <br />   其幕府獻詩云：   <br />   賢守新成蓋代功，臨危方始見英雄。三都谷路全師入，十萬胡塵一戰空。   <br />   殺氣尚疑橫塞外，捷音相繼遍寰中。君王看降如綸命，旌節前驅馬首紅。  </p>  <p>太祖夜幸後池，對新月置酒，問：〔當直學士為誰？〕曰：〔盧多遜。〕召使賦   <br />   詩。請韻，曰：〔些子兒。〕其詩云：   <br />   <b>太液池邊看月時，好風吹動萬年枝。誰家玉匣開新鏡？露出清光些子兒。</b>   <br />   太祖大喜，盡以坐間飲食器賜之。  </p>  <p>韓魏公為陝西安撫，開府長安。李待制師中過之。李有詩名，席間使為官妓賈愛   <br />   卿賦詩，云：   <br />   <b>願得貔貅十萬兵，太戎巢穴一時平。歸來不用封侯印，只問君王乞愛卿。</b>  </p>  <p>某守與客行林下，曰：〔柏花十字裂。〕願客對。其倅晚食菱，方得對云：〔菱   <br />   角兩頭尖。〕皆俗諺全語也。  </p>  <p>杭妓胡楚龍靚，皆有詩名。胡云：   <br />   <b>不見當時丁令威，年來處處是相思。若將此恨同芳草，卻恐青青有盡時。</b>   <br />   張子野老于杭，多為官妓作詞，與胡而不及靚。靚獻詩云：   <br />   <b>天與群芳十樣葩，獨分顏色不堪誇。牡丹芍藥人題遍，自分身如鼓子花。</b>   <br />   子野于是為作詞也。  </p>  <p>王岐公詩喜用金玉珠璧，以為富貴，而其兄謂之至寶丹。</p>  <p>閩士有好詩者，不用陳語常談。寫投梅聖俞，答書曰：〔子詩誠工，但未能以故   <br />   為新，以俗為雅爾。〕  </p>  <p>蘇公居潁，春夜對月。王夫人曰：〔春月可喜，秋月使人愁耳。〕公謂前未及也   <br />   。遂作詞曰：〔不似秋光，只與離人照斷腸。〕老杜云：〔秋月解傷神。〕語簡   <br />   而益工也。  </p>  <p>余登多景樓，南望丹徒，有大白鳥飛近青林，而得句云：〔白鳥過林分外明。〕   <br />   謝朓亦云：〔黃鳥度青枝。〕語巧而弱。老杜云：〔白鳥去邊明。〕語少而意廣   <br />   。余每還里，而每覺老，復得句云〔坐下漸人多〕，而杜云〔坐深鄉里敬〕，而   <br />   語益工。乃知杜詩無不有也。  </p>  <p>周盤龍以武功為散騎常侍，齊武帝戲之曰：〔貂蟬何如兜鍪？〕對曰：〔貂蟬生   <br />   于兜鍪。〕外大父潁公罷相建節，出帥太原，其詩曰：〔兜鍪卻自貂蟬出，敢用   <br />   前言戲武夫！〕李待制師中以相業自任，嘗帥秦，以事去，其詩曰：〔兜鍪不勝   <br />   任，猶可冠貂蟬。〕  </p>  <p>東坡居惠，廣守月饋酒六壺，吏嘗跌而亡之。坡以詩謝曰：〔不謂青州六從事，   <br />   翻成烏有一先生。〕  </p>  <p>王斿，平甫之子，嘗云：〔今語例襲陳言，但能轉移爾。〕世稱秦詞〔愁如海〕   <br />   為新奇，不知李國主已云：〔問君能有幾多愁？恰似一江春水向東流。〕但以江   <br />   為海爾。  </p>  <p>   <br />  </p> "}