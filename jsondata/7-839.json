{"id":"7-839","content":"   <div align=\"center\">   <span class=\"style1\">蕭仲芮</span>  </div>  <p align=\"center\">   <span class=\"style2\">沁園春‧壽春陵史君叔</span>   <br />   五馬南來。一騎東馳，詔黃已催。正尋幽擇勝，閑邊點檢，吟風弄月，忙處徘徊。   <br />   玉井蓮房，碧筒酒熟，趁得長年千歲杯。杯浮處，正芒寒南極，色映三台。   <br />   明光殿北屏門，記御筆親題名姓來。看河東召人，韓侯歸覲，通班玉筍，穩上鸞台。   <br />   作漢無功，繼唐八葉，綠鬢依然畫繡回。安排了，待秋風先看，雙桂聯魁。  </p> "}