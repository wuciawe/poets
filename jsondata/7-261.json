{"id":"7-261","content":"   <div align=\"center\">   <span class=\"style1\">李太古</span>  </div>  <p align=\"center\">   <span class=\"style2\">永遇樂</span>   <br />   玉砌標鮮，雪園風致，似曾相識。蟬錦霞香，烏絲雲濕，吹渴蟾蜍滴。   <br />   青青白白，關關滑滑，寒損珠衣狂客。盡聲聲、不如歸去，歸也怎生歸得。   <br />   含桃紅小，香芹翠軟，惆悵宜城山色。百折浮嵐，幾灣流水，那一些兒直。   <br />   落花情味，露花魂夢，蒲花消息。撫纖眉，織烏西下，為君凝碧。  </p>  <p align=\"center\">   <span class=\"style2\">戀繡衾</span>   <br />   橘花風信滿院香。摘青梅、猶自怕嘗。向綠密、紅疏處，喜相逢、飛下一雙。   <br />   堪憐堪惜還堪愛，喚青衣、推上繡窗。暗記得、憑肩語，對菱花、啼損晚妝。  </p>  <p align=\"center\">   <span class=\"style2\">南歌子</span>   <br />   月下秦准海，花前晏小山。二仙仙去幾時還。留得月魂花魄、在人間。   <br />   河漢流旌節，天風嫋佩環。滿空香霧濕雲鬟。何處一聲橫笛、杏花寒。  </p>  <p align=\"center\">   <span class=\"style2\">虞美人</span>   <br />   西風海色秋無際。雙淚如鉛水。白羊成隊夢初平。掛杖敲雲、雲處曉鴻驚。   <br />   小瓊閑抱銀箏笑。問有芳卿否。玉書分付莫開封。明日人間臨水、拾流紅。  </p>  <p align=\"center\">   <span class=\"style2\">卜算子‧夢中作</span>   <br />   盡道是傷春，不似悲秋怨。門外分明見遠山，人不見，空腸斷。   <br />   朝來一霎晴，薄暮西風遠。卻憶黃花小雨聲，誤落下、三四點。  </p> "}