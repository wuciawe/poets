{"id":"7-499","content":"   <div align=\"center\">   <span class=\"style1\">陳樸</span>  </div>  <p align=\"center\">字衝用（一作中用）。弱冠時德行文妙，才質奇偉。僖宗時避黃巢之亂，入蜀，   <br />   隱居青城大面山，受道于鍾離權。  </p>  <p align=\"center\">   <span class=\"style2\">望江南</span>   <br />   中黃寶，須向膽中求。春帝令行生萬物，乾坤膝下與吾儔。百脈自通流。   <br />   施造化，左右火雙抽。浩浩騰騰充宇宙，苦煙嫋嫋上環樓。夫婦漸相謀。  </p>  <p align=\"center\">   <span class=\"style2\">望江南</span>   <br />   玄珠降，丹窟在中宮。九候息調重九數，赤波忽進太陽東。心腎始交通。   <br />   逢六變，重六息陰功。火自海門朝帝坐，水從蓮沼佐丁公。紫電透玲瓏。  </p>  <p align=\"center\">   <span class=\"style2\">望江南</span>   <br />   毛髮落，丹左運行陽。胎色漸紅陰漸小，推移歲運助乾剛。育火養中央。   <br />   成物象，五嶽辨微茫。出入尚遲形尚小，晨昏天籟奏笙簧。常飲玉壺漿。  </p>  <p align=\"center\">   <span class=\"style2\">望江南</span>   <br />   丹往右，四轉運行陰。逢六閉藏陽戶氣，玉關泉透合丁壬。龜戲任浮沉。   <br />   時出入，無礙貫他心。遊戲神通常出面，圓光周匝繞千尋。寒暑不相侵。  </p>  <p align=\"center\">   <span class=\"style2\">望江南</span>   <br />   珠自右，飛電入丹城。內養嬰兒盈尺象，時逢九數採陽精。火向水中生。   <br />   燒鬼嶽，紫殿勢崢嶸。隨意出遊寰海內，寐如砂磧臥長鯨。時序與偕行。  </p>  <p align=\"center\">   <span class=\"style2\">望江南</span>   <br />   日精滿，陰魄化無形。每遇月圓開北戶，神龜時飲碧瑤玲。形魄豈能停。   <br />   陽砂赤，陰粉色微青。粉換肉肌砂換骨，凡胎換盡聖胎靈。飛舉似流星。  </p>  <p align=\"center\">   <span class=\"style2\">望江南</span>   <br />   形透日，七轉任飛騰。幽入深嚴圖宴坐，息無來去使神凝。卻粒著奇能。   <br />   生神火，返本氣清澄。九候浴時開地戶，月中取火日求冰。五內換重新。  </p>  <p align=\"center\">   <span class=\"style2\">望江南</span>   <br />   內外遍，八轉始還元。地帶長垂生坎戶，周行胎息貫天門。太始道方存。   <br />   純一體，黑赤氣常噴。丹火發來燒內境，冷泉深處浴猴孫。神水赤龜吞。  </p>  <p align=\"center\">   <span class=\"style2\">望江南</span>   <br />   丹九轉，純一太初顏。內外無為常抱樸，縱橫海外與人間。功行積丘山。   <br />   青闕詔，玉簡賜金環。飲罷刀圭乘羽駕，旌幢簫鼓過天關。朝帝列仙班。   <br />  </p> "}