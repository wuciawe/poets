{"id":"6-107","content":"   <p></p>  <center>   <font color=\"#FF6600\" size=\"6\" face=\"標楷體\">    <strong>     <font size=\"+3\" color=\"#FF6600\">      <b>李商隱</b>     </font>    </strong>   </font>   <br />   <br />  </center>  <p></p>  <p align=\"center\">   （西元813～858）字義山，號玉谿生，懷州河內（今河南省沁陽縣）人。   <br />   唐代著名詩人。工詩文，文采瑰麗，喜用典故，句意多隱晦迷離。其詠史   <br />   、弔古詩，懷古傷今，言語有味。著有李義山詩集、樊南文集。   <br />   <br />   <font color=\"#FF6600\">    <b>錦瑟</b>   </font>   <br />   錦瑟無端五十弦，一弦一柱思華年。莊生曉夢迷蝴蝶，望帝春心托杜鵑。   <br />   滄海月明珠有淚，藍田日暖玉生煙。此情可待成追憶，只是當時已惘然。  </p>  <p align=\"center\">   <b>    <font color=\"#FF6600\">重過聖女祠</font>   </b>   <br />   白石岩扉碧蘚滋，上清淪謫得歸遲。一春夢雨常飄瓦，盡日靈風不滿旗。   <br />   萼綠華來無定所，杜蘭香去未移時。玉郎會此通仙籍，憶向天階問紫芝。  </p>  <p align=\"center\">   <b>    <font color=\"#FF6600\">霜月</font>   </b>   <br />   初聞征雁已無蟬，百尺樓高水接天。青女素娥俱耐冷，月中霜裡斗嬋娟。  </p>  <p align=\"center\">   <b>    <font color=\"#FF6600\">蟬</font>   </b>   <br />   本以高難飽，徒勞恨費聲。五更疏欲斷，一樹碧無情。   <br />   薄宦梗猶泛，故園蕪已平。煩君最相警，我亦舉家清。  </p>  <p align=\"center\">   <font color=\"#FF6600\">    <b>贈劉司戶蕡</b>   </font>   <br />   江風揚浪動雲根，重碇危檣白日昏。已斷燕鴻初起勢，更驚騷客後歸魂。   <br />   漢廷急詔誰先入，楚路高歌自欲翻。萬里相逢歡復泣，鳳巢西隔九重門。  </p>  <p align=\"center\">   <font color=\"#FF6600\">    <b>悼傷後赴東蜀闢至散關遇雪</b>   </font>   <br />   劍外從軍遠，無家與寄衣。散關三尺雪，回夢舊鴛機。  </p>  <p align=\"center\">   <b>    <font color=\"#FF6600\">樂遊原</font>   </b>   <br />   向晚意不適，驅車登古原。夕陽無限好，只是近黃昏。  </p>  <p align=\"center\">   <font color=\"#FF6600\">    <b>北齊二首</b>   </font>   <br />   一笑相傾國便亡，何勞荊棘始堪傷。小憐玉體橫陳夜，已報周師入晉陽。  </p>  <p align=\"center\">巧笑知堪敵萬機，傾城最在著戎衣。晉陽已陷休回顧，更請君王獵一圍。</p>  <p align=\"center\">   <b>    <font color=\"#FF6600\">夜雨寄北</font>   </b>   <br />   君問歸期未有期，巴山夜雨漲秋池。何當共剪西窗燭，卻話巴山夜雨時。  </p>  <p align=\"center\">   <font color=\"#FF6600\">    <b>憶梅</b>   </font>   <br />   定定住天涯，依依向物華。寒梅最堪恨，常作去年花。  </p>  <p align=\"center\">   <font color=\"#FF6600\">    <b>贈柳</b>   </font>   <br />   章台從掩映，郢路更參差。見說風流極，來當婀娜時。   <br />   橋回行欲斷，堤遠意相隨。忍放花如雪，青樓撲酒旗。  </p>  <p align=\"center\">   <b>    <font color=\"#FF6600\">宿駱氏亭寄懷崔雍崔袞</font>   </b>   <br />   竹塢無塵水檻清，相思迢遞隔重城。秋陰不散霜飛晚，留得枯荷聽雨聲。  </p>  <p align=\"center\">   <b>    <font color=\"#FF6600\">風雨</font>   </b>   <br />   淒涼寶劍篇，羈泊欲窮年。黃葉仍風雨，青樓自管弦。   <br />   新知遭薄俗，舊好隔良緣。心斷新豐酒。銷愁斗幾千？  </p>  <p align=\"center\">   <font color=\"#FF6600\">    <b>夢澤</b>   </font>   <br />   夢澤悲風動白茅，楚王葬盡滿城嬌。未知歌舞能多少，虛減宮廚為細腰。  </p>  <p align=\"center\">   <b>    <font color=\"#FF6600\">寄令狐郎中</font>   </b>   <br />   嵩雲秦樹久離居。雙鯉迢迢一紙書。休問梁園舊賓客。茂陵秋雨病相如。  </p>  <p align=\"center\">   <b>    <font color=\"#FF6600\">哭劉蕡</font>   </b>   <br />   上帝深宮閉九閽，巫咸不下問銜冤。廣陵別後春濤隔，湓浦書來秋雨翻。   <br />   只有安仁能作誄，何曾宋玉解招魂。平生風義兼師友，不敢同君哭寢門。  </p>  <p align=\"center\">   <font color=\"#FF6600\">    <b>杜司勛</b>   </font>   <br />   高樓風雨感斯文，短翼差池不及群。刻意傷春復傷別，人間惟有杜司勛。  </p>  <p align=\"center\">   <font color=\"#FF6600\">    <b>杜工部蜀中離席</b>   </font>   <br />   人生何處不離群？世路干戈惜暫分。雪嶺未歸天外使，松州猶駐殿前軍。   <br />   座中醉客延醒客，江上晴雲雜雨雲。美酒成都堪送老，當壚仍是卓文君。  </p>  <p align=\"center\">   <b>    <font color=\"#FF6600\">隋宮</font>   </b>   <br />   紫泉宮殿鎖煙霞，欲取蕪城作帝家。玉璽不緣歸日角，錦帆應是到天涯。   <br />   於今腐草無螢火，終古垂楊有暮鴉。地下若逢陳後主，豈宜重問後庭花。  </p>  <p align=\"center\">   <b>    <font color=\"#FF6600\">二月二日</font>   </b>   <br />   二月二日江上行，東風日暖聞吹笙。花鬚柳眼各無賴，紫蝶黃蜂俱有情。   <br />   萬里憶歸元亮井，三年從事亞夫營。新灘莫悟遊人意，更作風檐夜雨聲。  </p>  <p align=\"center\">   <font color=\"#FF6600\">    <b>籌筆驛</b>   </font>   <br />   猿鳥猶疑畏簡書，風雲常為護儲胥。徒令上將揮神筆，終見降王走傳車。   <br />   管樂有才真不忝，關張無命欲何如。他年錦里經祠廟，梁父吟成恨有餘。  </p>  <p align=\"center\">   <font color=\"#FF6600\">    <b>無題二首（其一）</b>   </font>   <br />   昨夜星辰昨夜風，畫樓西畔桂堂東。身無彩鳳雙飛翼，心有靈犀一點通。   <br />   隔座送鉤春酒暖，分曹射覆蠟燈紅。嗟余聽鼓應官去，走馬蘭台類轉蓬。  </p>  <p align=\"center\">   <font color=\"#FF6600\">    <b>無題四首</b>   </font>   <br />   （其一）   <br />   來是空言去絕蹤，月斜樓上五更鐘。夢為遠別啼難喚，書被催成墨未濃。   <br />   蠟照半籠金翡翠，麝燻微度繡芙蓉。劉郎已恨蓬山遠，更隔蓬山一萬重。   <br />   （其二）   <br />   颯颯東風細雨來，芙蓉塘外有輕雷。金蟾嚙鎖燒香入，玉虎牽絲汲井迴。   <br />   賈氏窺簾韓掾少，宓妃留枕魏王才。春心莫共花爭發，一寸相思一寸灰。   <br />   （其四）   <br />   何處哀箏隨急管，櫻花永巷垂楊岸。東家老女嫁不售，白日當天三月半。   <br />   溧陽公主年十四，清明暖後同牆看。歸來展轉到五更，樑間燕子聞長嘆。  </p>  <p align=\"center\">   <b>    <font color=\"#FF6600\">王十二兄與畏之員外相訪，見招小飲，時予以悼亡日近，不去，因寄。</font>   </b>   <br />   謝傅門庭舊末行，今朝歌管屬檀郎。更無人處簾垂地，欲拂塵時簟竟床。   <br />   嵇氏幼男猶可憫，左家嬌女豈能忘？愁霖腹疾俱難遣，萬里西風夜正長。  </p>  <p align=\"center\">   <font color=\"#FF6600\">    <b>隋宮</b>   </font>   <br />   乘興南遊不戒嚴，九重誰省諫書函？春風舉國裁宮錦，半作障泥半作帆。  </p>  <p align=\"center\">   <font color=\"#FF6600\">    <b>落花</b>   </font>   <br />   高閣客竟去，小園花亂飛。參差連曲陌，迢遞送斜暉。   <br />   腸斷未忍掃，眼穿仍欲稀。芳心向春盡，所得是沾衣。  </p>  <p align=\"center\">   <font color=\"#FF6600\">    <b>柳</b>   </font>   <br />   曾逐東風拂舞筵，樂遊春苑斷腸天。如何肯到清秋日，已帶斜陽又帶蟬。  </p>  <p align=\"center\">   <font color=\"#FF6600\">    <b>為有</b>   </font>   <br />   為有雲屏無限嬌，鳳城寒盡怕春宵。無端嫁得金龜婿，辜負香衾事早朝。  </p>  <p align=\"center\">   <b>    <font color=\"#FF6600\">無題</font>   </b>   <br />   相見時難別亦難，東風無力百花殘。春蠶到死絲方盡，蠟炬成灰淚始乾。   <br />   曉鏡但愁雲鬢改，夜吟應覺月光寒。蓬山此去無多路，青鳥殷勤為探看。  </p>  <p align=\"center\">   <b>    <font color=\"#FF6600\">碧城三首（其一）</font>   </b>   <br />   碧城十二曲欄杆，犀闢塵埃玉闢寒。閬苑有書多附鶴，女床無樹不棲鸞。   <br />   星沉海底當窗見，雨過河源隔座看。若是曉珠明又定。一生長樹水精盤。  </p>  <p align=\"center\">   <font color=\"#FF6600\">    <b>端居</b>   </font>   <br />   遠書歸夢兩悠悠，只有空床敵素秋。階下青苔與紅樹，雨中寥落月中愁。  </p>  <p align=\"center\">   <font color=\"#FF6600\">    <b>詠史</b>   </font>   <br />   北湖南埭水漫漫，一片降旗百尺竿。三百年間同曉夢，鍾山何處有龍盤。  </p>  <p align=\"center\">   <font color=\"#FF6600\">    <b>日射</b>   </font>   <br />   日射紗窗風撼扉，香羅拭手春事違。回廊四合掩寂寞，碧鸚鵡對紅薔薇。  </p>  <p align=\"center\">   <font color=\"#FF6600\">    <b>齊宮詞</b>   </font>   <br />   永壽兵來夜不扃，金蓮無復印中庭。梁台歌管三更罷，猶自風搖九子鈴。  </p>  <p align=\"center\">   <font color=\"#FF6600\">    <b>十一月中旬至扶風界見梅花</b>   </font>   <br />   匝路亭亭艷，非時裊裊香。素娥惟與月，青女不饒霜。   <br />   贈遠虛盈手，傷離適斷腸。為誰成早秀？不待作年芳。  </p>  <p align=\"center\">   <b>    <font color=\"#FF6600\">漢宮詞</font>   </b>   <br />   青雀西飛竟未回，君王長在集靈台。侍臣最有相如渴，不賜金莖露一杯。  </p>  <p align=\"center\">   <b>    <font color=\"#FF6600\">馬嵬二首（其二）</font>   </b>   <br />   海外徒聞更九州，他生未卜此生休。空聞虎旅傳宵柝，無復雞人報曉籌。   <br />   此日六軍同駐馬，當時七夕笑牽牛。如何四紀為天子，不及盧家有莫愁？  </p>  <p align=\"center\">   <b>    <font color=\"#FF6600\">富平少候</font>   </b>   <br />   七國三邊未到憂，十三身襲富平候。不收金彈拋林外，卻惜銀床在井頭。   <br />   彩樹轉燈珠錯落，繡檀回枕玉雕鎪。當關不報侵晨客，新得佳人字莫愁。  </p>  <p align=\"center\">   <b>    <font color=\"#FF6600\">離亭賦得折楊柳二首</font>   </b>   <br />   （其一）   <br />   暫憑樽酒送無憀，莫損愁眉與細腰。人世死前惟有別，春風爭擬惜長條？   <br />   （其二）   <br />   含煙惹霧每依依，萬緒千條拂落暉。為報行人休盡折，半留相送半迎歸。  </p>  <p align=\"center\">   <font color=\"#FF6600\">    <b>宮妓</b>   </font>   <br />   珠箔輕明拂玉墀，披香新殿斗腰支。不須看盡魚龍戲，終遣君王怒堰師。  </p>  <p align=\"center\">   <font color=\"#FF6600\">    <b>宮辭</b>   </font>   <br />   君恩如水向東流，得寵憂移失寵愁。莫向樽前奏花落，涼風只在殿西頭。  </p>  <p align=\"center\">   <b>    <font color=\"#FF6600\">代贈二首（其一）</font>   </b>   <br />   樓上黃昏欲望休，玉梯橫絕月如鉤。芭蕉不展丁香結，同向春風各自愁。  </p>  <p align=\"center\">   <b>    <font color=\"#FF6600\">楚吟</font>   </b>   <br />   山上離宮宮上樓，樓前宮畔暮江流。楚天長短黃昏雨，宋玉無愁亦自愁。  </p>  <p align=\"center\">   <b>    <font color=\"#FF6600\">瑤池</font>   </b>   <br />   瑤池阿母綺窗開，黃竹歌聲動地哀。八駿日行三萬里，穆王何事不重來。  </p>  <p align=\"center\">   <b>    <font color=\"#FF6600\">韓冬郎即席為詩，相送一座盡驚。他日余方追吟&quot;連宵侍坐     <br />     徘徊久&quot;之句，有老成之風，因成二絕寄酬，兼呈畏之員外。    </font>   </b>   <br />   （其一）   <br />   十歲裁詩走馬成，冷灰殘燭動離情。桐花萬里丹山路，雛鳳清於老鳳聲。  </p>  <p align=\"center\">   <font color=\"#FF6600\">    <b>板橋小別</b>   </font>   <br />   回望高城落曉河，長亭窗戶壓微波。水仙欲上鯉魚去，一夜芙蓉紅淚多。  </p>  <p align=\"center\">   <font color=\"#FF6600\">    <b>銀河吹笙</b>   </font>   <br />   悵望銀河吹玉笙，樓寒院冷接平明。重衾幽夢他年斷，別樹羈雌昨夜驚。   <br />   月榭故香因雨發，風簾殘燭隔霜清。不須浪作緱山意，湘瑟秦簫自有情。  </p>  <p align=\"center\">   <font color=\"#FF6600\">    <b>重有感</b>   </font>   <br />   玉帳牙旗得上游，安危須共主君憂。竇融表已來關右，陶侃軍宜次石頭。   <br />   豈有蛟龍愁失水？更無鷹隼與高秋。晝號夜哭兼幽顯，早晚星關雪涕收？  </p>  <p align=\"center\">   <b>    <font color=\"#FF6600\">夕陽樓</font>   </b>   <br />   花明柳暗繞天愁，上盡重城更上樓。欲問孤鴻向何處，不知身世自悠悠。  </p>  <p align=\"center\">   <b>    <font color=\"#FF6600\">春雨</font>   </b>   <br />   悵臥新春白袷衣，白門寥落意多違。紅樓隔雨相望冷，珠箔飄燈獨自歸。   <br />   遠路應悲春晼晚，殘宵猶得夢依稀。玉璫緘札何由達？萬里雲羅一雁飛。  </p>  <p align=\"center\">   <b>    <font color=\"#FF6600\">楚宮</font>   </b>   <br />   湘波如淚色漻漻，楚厲迷魂逐恨遙。楓樹夜猿愁自斷，女蘿山鬼語相邀。   <br />   空歸腐敗猶難復，更困腥臊豈易招？但使故鄉三戶在，彩絲誰惜攫長蛟。  </p>  <p align=\"center\">   <b>    <font color=\"#FF6600\">晚晴</font>   </b>   <br />   深居府夾城，春去夏猶清。天意憐幽草，人間重晚晴。   <br />   並添高閣迥，微注小窗明。越鳥巢干後，歸飛體更輕。  </p>  <p align=\"center\">   <b>    <font color=\"#FF6600\">安定城樓</font>   </b>   <br />   迢遞高城百盡樓，綠楊枝外盡汀洲。賈生年少虛垂涕，王粲春來更遠遊。   <br />   永憶江湖歸白髮，欲迴天地入扁舟。不知腐鼠成滋味，猜意鵷雛竟未休。  </p>  <p align=\"center\">   <font color=\"#FF6600\">    <b>天涯</b>   </font>   <br />   春日在天涯，天涯日又斜。鶯啼如有淚，為濕最高花。  </p>  <p align=\"center\">   <font color=\"#FF6600\">    <b>日日</b>   </font>   <br />   日日春光斗日光，山城斜路杏花香。幾時心緒渾無事，得及游絲百尺長？  </p>  <p align=\"center\">   <b>    <font color=\"#FF6600\">龍池</font>   </b>   <br />   龍池賜酒敞雲屏，羯鼓聲高眾樂停。夜半宴歸宮漏永，薛王沉醉壽王醒。  </p>  <p align=\"center\">   <font color=\"#FF6600\">    <b>淚</b>   </font>   <br />   永巷長年怨綺羅，離情終日思風波。湘江竹上痕無限，峴首碑前灑幾多。   <br />   人去紫台秋入塞，兵殘楚帳夜聞歌。朝來灞水橋邊問，未抵青袍送玉珂。  </p>  <p align=\"center\">   <b>    <font color=\"#FF6600\">流鶯</font>   </b>   <br />   流鶯飄蕩復參差，渡陌臨流不自持。巧囀豈能無本意，良辰未必有佳期。   <br />   風朝露夜陰晴裡，萬戶千門開閉時。曾苦傷春不忍聽，鳳城何處有花枝？  </p>  <p align=\"center\">   <b>    <font color=\"#FF6600\">七月二十九日崇讓宅宴作</font>   </b>   <br />   露如微霰下前池，風過回塘萬竹悲。浮世本來多聚散，紅蕖何事亦離披？   <br />   悠揚歸夢惟燈見，濩落生涯獨酒知。豈到白頭長只爾，嵩陽松雪有心期。  </p>  <p align=\"center\">   <b>    <font color=\"#FF6600\">吳宮</font>   </b>   <br />   龍檻沉沉水殿清，禁門深掩斷人聲。吳王宴罷滿宮醉，日暮水漂花出城。  </p>  <p align=\"center\">   <b>    <font color=\"#FF6600\">嫦娥</font>   </b>   <br />   雲母屏風燭影深，長河漸落曉星沉。嫦娥應悔偷靈藥，碧海青天夜夜心。  </p>  <p align=\"center\">   <font color=\"#FF6600\">    <b>憶住一師</b>   </font>   <br />   無事經年別遠公，帝城鐘曉憶西峰。爐煙消盡寒燈晦，童子開門雪滿松。  </p>  <p align=\"center\">   <b>    <font color=\"#FF6600\">細雨</font>   </b>   <br />   帷飄白玉堂，簟捲碧牙床。楚女當時意，蕭蕭發彩涼。  </p>  <p align=\"center\">   <font color=\"#FF6600\">    <b>無題二首</b>   </font>   <br />   鳳尾香羅薄幾重，碧文圓頂夜深縫。扇裁月魄羞難掩，車走雷聲語未通。   <br />   曾是寂寥金燼暗，斷無消息石榴紅。斑騅只繫垂楊岸，何處西南任好風。  </p>  <p align=\"center\">重帷深下莫愁堂，臥後清宵細細長。神女生涯原是夢，小姑居處本無郎。   <br />   風波不信菱枝弱，月露誰教桂葉香。直道相思了無益，未妨惆悵是清狂。  </p>  <p align=\"center\">   <b>    <font color=\"#FF6600\">賈生</font>   </b>   <br />   宣室求賢訪逐臣，賈生才調更無倫。可憐夜半虛前席，不問蒼生問鬼神。  </p>  <p align=\"center\">   <b>    <font color=\"#FF6600\">謁山</font>   </b>   <br />   從來繫日乏長繩，水去雲回恨不勝。欲就麻姑買滄海，一杯春露冷如冰。  </p>  <p align=\"center\">   <font color=\"#FF6600\">    <b>哭劉司戶蕡</b>   </font>   <br />   路有論冤謫，言皆在中興。空聞遷賈誼，不待相孫弘。   <br />   江闊惟回首，天高但撫膺。去年相送地，春雪滿黃陵。  </p>  <p align=\"center\">   <font color=\"#FF6600\">    <b>涼思</b>   </font>   <br />   客去波平檻，蟬休露滿枝。永懷當此節，倚立自移時。   <br />   北斗兼春遠，南陵寓使遲。天涯佔夢數，疑誤有新知。  </p>  <p align=\"center\">   <font color=\"#FF6600\">    <b>花下醉</b>   </font>   <br />   尋芳不覺醉流霞，依樹沉眠日已斜。客散酒醒深夜後，更持紅燭賞殘花。  </p>  <p align=\"center\">   <font color=\"#FF6600\">    <b>正月崇讓宅</b>   </font>   <br />   密鎖重關掩綠苔，廊深閣迥此徘徊。先知風起月含暈，尚自露寒花未開。   <br />   蝙拂簾旌終展轉，鼠翻窗網小驚猜。背燈獨共餘香語，不覺猶歌起夜來。  </p>  <p align=\"center\">   <font color=\"#FF6600\">    <b>微雨</b>   </font>   <br />   初隨林靄動，稍共夜涼分。窗迥侵燈冷，庭虛近水聞。  </p>  <p align=\"center\">   <font color=\"#FF6600\">    <b>曲江</b>   </font>   <br />   望斷平時翠輦過，空聞子夜鬼悲歌。金輿不返傾城色，玉殿猶分下苑波。   <br />   死憶華亭聞唳鶴，老憂王室泣銅駝。天荒地變心雖折，若比傷春意未多。  </p>  <p align=\"center\"></p>  <p align=\"center\"> </p> "}