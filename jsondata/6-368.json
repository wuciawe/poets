{"id":"6-368","content":"   <center>   <b>    <font face=\"標楷體\" size=\"+3\" color=\"#FF6600\">譚用之</font>   </b>   <p>字藏用，五代末人。善為詩，而官不達。</p>   <p>    <b>     <font color=\"#FF6600\">塞上</font>    </b>    <br />    秋風漢北雁飛天，單騎那堪繞賀蘭。磧暗更無巖樹影，地平時有野燒瘢。    <br />    貂披寒色和衣冷，劍佩胡霜隔匣寒。早晚橫戈似飛尉，擁旄深入異田單。    <br />    缽略城邊日欲西，遊人卻憶舊山歸。牛羊集水煙黏步，雕鶚盤空雪滿圍。    <br />    獵騎靜逢邊氣薄，戍樓寒對暮煙微。橫行總是男兒事，早晚重來似漢飛。   </p>   <p>    <b>     <font color=\"#FF6600\">贈索處士</font>    </b>    <br />    不將桂子種諸天，長得尋君水石邊。玄豹夜寒和霧隱，驪龍春暖抱珠眠。    <br />    山中宰相陶弘景，洞裡真人葛稚川。一度相思一惆悵，水寒煙澹落花前。   </p>   <p>    <b>     <font color=\"#FF6600\">別雒下一二知己</font>    </b>    <br />    金鼎光輝照雪袍，雒陽春夢憶波濤。塵埃滿眼人情異，風雨前程馬足勞。    <br />    接塞峨眉通蜀險，過山仙掌倚秦高。別來無限幽求子，應笑區區味六韜。   </p>   <p>    <b>     <font color=\"#FF6600\">約張處士遊梁</font>    </b>    <br />    莫學區區老一經，夷門關吏舊書生。晉朝滅後無中散，韓國亡來絕上卿。    <br />    龍變洞中千谷冷，劍橫天外八風清。好攜長策干時去，免逐漁樵度太平。   </p>   <p>    <b>     <font color=\"#FF6600\">送友人歸青社</font>    </b>    <br />    雕鶚途程在碧天，綵衣東去復何言。二千賓客舊知己，十二山河新故園。    <br />    吟看桂生溪月上，醉聽鯤化海濤翻。好期聖代重相見，莫學袁生老竹軒。   </p>   <p>    <b>     <font color=\"#FF6600\">送丁道士歸南中</font>    </b>    <br />    孤雲無定鶴辭巢，自負焦桐不說勞。服藥幾年期碧落，驗符何處咒丹毫。    <br />    子陵山曉紅雲密，青草湖平雪浪高。從此人稀見蹤跡，還應選地種仙桃。   </p>   <p>    <b>     <font color=\"#FF6600\">月夜懷寄友人</font>    </b>    <br />    劍氣徒勞望斗牛，故人別後阻仙舟。殘春謾道深傾酒，好月那堪獨上樓。    <br />    何處是非隨馬足，由來得喪白人頭。清風未許重攜手，幾度高吟寄水流。   </p>   <p>    <b>     <font color=\"#FF6600\">閒居寄陳山人</font>    </b>    <br />    閒居何處得閒名，坐掩衡茅損性靈。破夢曉鐘聞竹寺，沁心秋雨浸莎庭。    <br />    甕邊難負千杯綠，海上終眠萬仞青。珍重先生全太古，應看名利似浮萍。   </p>   <p>    <b>     <font color=\"#FF6600\">憶南中</font>    </b>    <br />    碧江頭與白雲門，別後秋霜點鬢根。長記學禪青石寺，最思共醉落花村。    <br />    林間竹有湘妃淚，窗外禽多杜宇魂。未桌扁舟重回首，采薇收橘不堪論。   </p>   <p>    <b>     <font color=\"#FF6600\">寄友人</font>    </b>    <br />    病多慵引架書看，官職無才思已闌。穴鳳瑞時來卻易，人龍別後見何難。    <br />    琴樽風月閒生計，金玉松筠舊歲寒。早晚煙村碧江畔，掛罾重對蓼花灘。   </p>   <p>    <b>     <font color=\"#FF6600\">別江上一二友生</font>    </b>    <br />    國風千載務重華，須逐浮雲背若耶。無地可歸堪種玉，有天教上且乘槎。    <br />    白綸巾卸蘇門月，紅錦衣裁御苑花。他日成都卻回首，東山看取謝鯤家。   </p>   <p>    <b>     <font color=\"#FF6600\">寄岐山林逢吉明府</font>    </b>    <br />    岐山高與隴山連，制錦無私服晏眠。鸚鵡語中分百里，鳳凰聲裡過三年。    <br />    秦無舊俗雲煙媚，周有遺風父老賢。莫役生靈種楊柳，一枝枝折灞橋邊。   </p>   <p>    <b>     <font color=\"#FF6600\">感懷呈所知</font>    </b>    <br />    十年流落賦歸鴻，誰傍昏衢駕燭龍。竹屋亂煙思梓澤，酒家疏雨夢臨邛。    <br />    千年別恨調琴懶，一片年光覽鏡慵。早晚休歌白石爛，放教歸去臥群峰。   </p>   <p>    <b>     <font color=\"#FF6600\">江上聞笛</font>    </b>    <br />    誰為梅花怨未平，一聲高喚百龍驚。風當閶闔庭初靜，月在姑蘇秋正明。    <br />    曲盡綠楊涵野渡，管吹青玉動江城。臨流不欲慇勤聽，芳草王孫舊有情。   </p>   <p>    <b>     <font color=\"#FF6600\">寄孟進士</font>    </b>    <br />    依舊池邊草色芳，故人何處憶山陽。書回科斗江帆暮，曲罷騶虞海樹蒼。    <br />    吟望曉煙思桂渚，醉依殘月夢餘杭。別來南國知誰在，空對襜褕一斷腸。   </p>   <p>    <b>     <font color=\"#FF6600\">寄閻記室</font>    </b>    <br />    織錦歌成下翠微，豈勞西去問支機。未開水府珠先見，不掘豐城劍自輝。    <br />    鰲逐玉蟾攀桂上，馬隨青帝踏花歸。相逢半是雲霄客，應笑歌牛一布衣。   </p>   <p>    <b>     <font color=\"#FF6600\">幽居寄李秘書</font>    </b>    <br />    幾年帝里阻煙波，敢向明時叩角歌。看盡好花春臥穩，醉殘紅日夜吟多。    <br />    印開夕照垂楊柳，畫破寒潭老芰荷。昨夜前溪有龍斗，石橋風雨少人過。   </p>   <p>    <b>     <font color=\"#FF6600\">貽釣魚李處士</font>    </b>    <br />    罷吟鸚鵡草芊芊，又泛鴛鴦水上天。一桌冷涵楊柳雨，片帆香掛芰荷煙。    <br />    綠搖江澹萍離岸，紅點雲疏橘滿川。何處邈將歸畫府，數莖紅蓼一漁船。   </p>   <p>    <b>     <font color=\"#FF6600\">河橋樓賦得群公夜宴</font>    </b>    <br />    芙蓉簾幕扇秋紅，蠻府新郎夜宴同。滿座馬融吹笛月，一樓張翰過江風。    <br />    杯黏紫酒金螺重，談轉凋璫玉麈空。深荷良宵慰憔悴，德星池館在江東。   </p>   <p>    <b>     <font color=\"#FF6600\">寄左先輩</font>    </b>    <br />    狂歌白鹿上青天，何似蘭塘釣紫煙。萬卷祖龍坑外物，一泓孫楚耳中泉。    <br />    翩翾蠻榼薰晴浦，轂轆魚車響夜船。學取青蓮李居士，一生杯酒在神仙。   </p>   <p>    <b>     <font color=\"#FF6600\">貽費道人</font>    </b>    <br />    誰如南浦傲煙霞，白葛衣輕稱帽紗。碧玉蜉蝣迎客酒，黃金轂轆釣魚車。    <br />    吟歌雲鳥歸樵谷，臥愛神仙入畫家。他日鳳書何處覓，武陵煙樹半桃花。   </p>   <p>    <b>     <font color=\"#FF6600\">寄許下前管記王侍御</font>    </b>    <br />    昔年南去得娛賓，頓遜杯前共好春。蟻泛羽觴蠻酒膩，鳳銜瑤句蜀箋新。    <br />    花憐游騎紅隨轡，草戀征車碧繞輪。別後青青鄭南陌，不知風月屬何人。   </p>   <p>    <b>     <font color=\"#FF6600\">秋日圃田送人隨計</font>    </b>    <br />    僕射陂前是傳郵，去程雕鶚弄高秋。吟拋芍葯裁詩圃，醉下茱萸飲酒樓。    <br />    向日迥飛駒皎皎，臨風誰和鹿呦呦。明年二月仙山下，莫遣桃花逐水流。   </p>   <p>    <b>     <font color=\"#FF6600\">途次宿友人別墅</font>    </b>    <br />    千里崤函一夢勞，豈知雲館共蕭騷。半簾綠透偎寒竹，一榻紅侵墜晚桃。    <br />    蠻酒客稀知味長，蜀琴風定覺弦高。感君巖下閒招隱，細縷金盤鱠錯刀。   </p>   <p>    <b>     <font color=\"#FF6600\">春日期巢湖舊事</font>    </b>    <br />    暖掠紅香燕燕飛，五雲仙佩曉相攜。花開鸚鵡韋郎曲，竹亞虯龍白帝溪。    <br />    富貴萬場歸紫酒，是非千載逐芳泥。不知多少開元事，露泣春叢向日低。   </p>   <p>    <b>     <font color=\"#FF6600\">再遊韋曲山寺</font>    </b>    <br />    鵲巖煙斷玉巢欹，罨畫春塘太白低。馬踏翠開垂柳寺，人耕紅破落花蹊。    <br />    千年勝概咸原上，幾代荒涼繡嶺西。碧吐紅芳舊行處，豈堪回首草萋萋。   </p>   <p>    <b>     <font color=\"#FF6600\">寄徐拾遺</font>    </b>    <br />    長竿一繫白龍吟，誰和騶虞發素琴。野客碧雲魂易斷，故人芳草夢難尋。    <br />    天從補後星辰穩，海自潮來島嶼深。好向明庭拾遺事，莫教玄豹老泉林。   </p>   <p>    <b>     <font color=\"#FF6600\">秋宿湘江遇雨</font>    </b>    <br />    江上陰雲鎖夢魂，江邊深夜舞劉琨。秋風萬里芙蓉國，暮雨千家薜荔村。    <br />    鄉思不堪悲橘柚，旅遊誰肯重王孫。漁人相見不相問，長笛一聲歸島門。   </p>   <p>    <b>     <font color=\"#FF6600\">貽南康陳處士陶</font>    </b>    <br />    白玉堆邊蔣徑橫，空涵二十四灘聲。老無征戰軒轅國，貧有茅茨帝舜城。    <br />    丹鳳晝飛群木冷，一龍秋臥九江清。時人莫笑非經濟，還待中原致太平。   </p>   <p>    <b>     <font color=\"#FF6600\">渭城春晚</font>    </b>    <br />    秦樹朦朧春色微，香風煙暖樹依依。邊城夜靜月初上，芳草路長人未歸。    <br />    折柳且堪吟晚檻，弄花何處醉殘暉。釣鄉千里斷消息，滿目碧雲空自飛。   </p>   <p>    <b>     <font color=\"#FF6600\">山中春晚寄賈員外</font>    </b>    <br />    不隨黃鶴起煙波，應笑無成返薜蘿。看盡好花春臥穩，醉殘紅日夜吟多。    <br />    高添雅興松千尺，暗養清音竹數科。珍重仙曹舊知己，往來星騎一相過。   </p>   <p>    <b>     <font color=\"#FF6600\">貽淨居寺新及第</font>    </b>    <br />    秋池雲下白蓮香，池上吟仙寄竹房。閒頌國風文字古，靜消心火夢魂涼。    <br />    三春蓬島花無限，八月銀河路更長。此境空門不曾有，從頭好語與醫王。   </p>   <p>    <b>     <font color=\"#FF6600\">江邊秋夕</font>    </b>    <br />    千鍾紫酒薦菖蒲，松島蘭舟瀲灩居。曲內橘香江客笛，字中嵐氣岳僧書。    <br />    吟期汗漫驅金虎，坐約丹青跨玉魚。七色花虯一聲鶴，幾時乘興上清虛。   </p>   <p>    <b>     <font color=\"#FF6600\">送僧中孚南歸</font>    </b>    <br />    琵琶峽口月溪邊，玉乳頭佗憶舊川。一錫冷涵蘭徑路，片帆香掛橘洲煙。    <br />    苔封石錦棲霞室，水迸衣珠噴玉蟬。莫道翩翩去如夢，本來吟鳥在林泉。   </p>   <p>    <b>     <font color=\"#FF6600\">江館秋夕</font>    </b>    <br />    耿耿銀河雁半橫，夢欹金碧轆轤輕。滿窗謝練江風白，一枕齊紈海月明。    <br />    楊柳敗梢飛葉響，芰荷香柄折秋鳴。誰人更唱陽關曲，牢落煙霞夢不成。   </p>   <p>    <b>     <font color=\"#FF6600\">秋夜同友人話舊</font>    </b>    <br />    露下銀河雁度頻，囊中壚火幾時真。數莖白髮生浮世，一盞寒燈共故人。    <br />    雲外簟涼吟嶠月，島邊花暖釣江春。何當歸去重攜手，依舊紅霞作近鄰。   </p>   <p>    <b>     <font color=\"#FF6600\">古劍</font>    </b>    <br />    鑄時天匠待英豪，紫焰寒星匣倍牢。三尺何年拂塵土，四溟今日絕波濤。    <br />    雄應垓下收蛇陣，滯想溪頭伴豹韜。惜是真龍懶拋擲，夜來沖斗氣何高。   </p>   <p>    <b>     <font color=\"#FF6600\">寄王侍御</font>    </b>    <br />    鳥盡弓藏良可哀，誰知歸釣子陵台。煉多不信黃金耗，吟苦須驚白髮催。    <br />    喘月吳牛知夜至，嘶風胡馬識秋來。燕歌別後休惆悵，黍已成畦菊已開。   </p>   <p>    <b>     <font color=\"#FF6600\">別何處士陵俊老</font>    </b>    <br />    三皇上人春夢醒，東侯老大麒麟生。洞連龍穴全山冷，窗透鰲波盡室清。    <br />    計拙恥居巖麓老，氣狂慚與斗牛平。誰人為向青編上，直傍巢由寫一名。    <br />   </p>  </center> "}