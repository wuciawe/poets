{"id":"6-109","content":"   <div align=\"center\">   <font size=\"+3\" color=\"#FF6600\">    <b>     <font face=\"標楷體\">李嘉祐</font>    </b>   </font>  </div>  <p align=\"center\">字從一，趙州人。天寶七年擢第，授祕書正字。與嚴維、劉長卿、   <br />   冷朝陽諸人友善。為詩麗婉，有齊梁風。  </p>  <p align=\"center\">   <font color=\"#FF6600\">    <b>和袁郎中破賊後經剡縣山水上太尉</b>   </font>   <br />   受律仙郎貴，長驅下會稽。鳴笳山月曉，搖旆野雲低。   <br />   翦寇人皆賀，回軍馬自嘶。地閑春草綠，城靜夜烏啼。   <br />   破竹清閩嶺，看花入剡溪。元戎催獻捷，莫道事攀躋。  </p>  <p align=\"center\">   <font color=\"#FF6600\">    <b>送評事十九叔入秦</b>   </font>   <br />   白露沾蕙草，王孫轉憶歸。蔡州新戰罷，郢路去人稀。   <br />   謁帝不辭遠，懷親空有違。孤舟看落葉，平楚逐斜暉。   <br />   北闕見端冕，南臺當繡衣。唯餘播遷客，只伴鷓鴣飛。  </p>  <p align=\"center\">   <font color=\"#FF6600\">    <b>贈王八衢</b>   </font>   <br />   丹地偏相逐，清江若有期。腰金才子貴，剖竹老人遲。   <br />   桂楫閑迎客，茶甌對說詩。渚田分邑里，山桂樹罘罳。   <br />   心靜無華髮，人和似古時。別君遠山去，幽獨更應悲。  </p>  <p align=\"center\">   <b>    <font color=\"#FF6600\">入睦州分水路憶劉長卿</font>   </b>   <br />   北闕忤明主，南方隨白雲。沿洄灘草色，應接海鷗群。   <br />   建德潮已盡，新安江又分。回看嚴子瀨，朗詠謝安文。   <br />   雨過暮山碧，猿吟秋日曛。吳洲不可到，刷鬢為思君。  </p>  <p align=\"center\">   <b>    <font color=\"#FF6600\">奉和杜相公長興新宅即事呈元相公</font>   </b>   <br />   意有空門樂，居無甲第奢。經過容法侶，雕飾讓侯家。   <br />   隱樹重檐肅，開園一徑斜。據梧聽好鳥，行藥寄名花。   <br />   夢蝶留清簟，垂貂坐絳紗。當山不掩戶，映日自傾茶。   <br />   雅望歸安石，深知在叔牙。還成吉甫頌，贈答比瑤華。  </p>  <p align=\"center\">   <font color=\"#FF6600\">    <b>江湖秋思</b>   </font>   <br />   趨陪禁掖雁行隨，遷向江潭鶴髮垂。素浪遙疑八溪水，清楓忽似萬年枝。   <br />   嵩南春遍傷魂夢，壺口雲深隔路歧。共望漢朝多霈澤，蒼蠅早晚得先知。  </p>  <p align=\"center\">   <font color=\"#FF6600\">    <b>送朱中舍遊江東</b>   </font>   <br />   孤城郭外送王孫，越水吳洲共爾論。野寺山邊斜有徑，漁家竹裡半開門。   <br />   青楓獨映搖前浦，白鷺閑飛過遠村。若到西陵征戰處，不堪秋草自傷魂。  </p>  <p align=\"center\">   <font color=\"#FF6600\">    <b>送竇拾遺赴朝因寄中書十七弟</b>   </font>   <br />   自嘆未沾黃紙詔，那堪遠送赤墀人。老為僑客偏相戀，素是詩家倍益親。   <br />   妻兒共載無羈思，鴛鷺同行不負身。憑爾將書通令弟，唯論華髮愧頭巾。  </p>  <p align=\"center\">   <b>    <font color=\"#FF6600\">自蘇臺至望亭驛人家盡空春物增思悵然有作因寄從弟紓</font>   </b>   <br />   南浦菰蔣覆白蘋，東吳黎庶逐黃巾。野棠自發空臨水，江燕初歸不見人。   <br />   遠岫依依如送客，平田渺渺獨傷春。那堪回首長洲苑，烽火年年報虜塵。  </p>  <p align=\"center\">   <font color=\"#FF6600\">    <b>承恩量移宰江邑，臨鄱江悵然之作</b>   </font>   <br />   四年謫宦滯江城，未厭門前鄱水清。誰言宰邑化黎庶，欲別雲山如弟兄。   <br />   雙鷗為底無心狎，白髮從他繞鬢生。惆悵閑眠臨極浦，夕陽秋草不勝情。  </p>  <p align=\"center\">   <font color=\"#FF6600\">    <b>題靈台縣東山村主人</b>   </font>   <br />   處處征胡人漸稀，山村寥落暮煙微。門臨莽蒼經年閉，身逐嫖姚幾日歸。   <br />   貧妻白髮輸殘稅，餘寇黃河未解圍。天子如今能用武，只應歲晚息兵機。  </p>  <p align=\"center\">   <font color=\"#FF6600\">    <b>同皇甫冉登重玄閣</b>   </font>   <br />   高閣朱欄不厭遊，蒹葭白水繞長洲。孤雲獨鳥川光暮，萬里千山海色秋。   <br />   清梵林中人轉靜，夕陽城上角偏愁。誰憐遠作秦吳別，離恨歸心雙淚流。  </p>  <p align=\"center\">   <b>    <font color=\"#FF6600\">宋州東登望題武陵驛</font>   </b>   <br />   梁宋人稀鳥自啼，登艫一望倍含淒。白骨半隨河水去，黃雲猶傍郡城低。   <br />   平陂戰地花空落，舊苑春田草未齊。明主頻移虎符守，幾時行縣向黔黎。  </p>  <p align=\"center\">   <font color=\"#FF6600\">    <b>晚登江樓有懷</b>   </font>   <br />   獨坐南樓佳興新，青山綠水共為鄰。爽氣遙分隔浦岫，斜光偏照渡江人。   <br />   心閑鷗鳥時相近，事簡魚竿私自親。只憶帝京不可到，秋琴一弄欲沾巾。  </p>  <p align=\"center\">   <font color=\"#FF6600\">    <b>遊徐城河忽見清淮，因寄趙八</b>   </font>   <br />   自緣遲暮憶滄洲，翻愛南河濁水流。初過重陽惜殘菊，行看舊浦識群鷗。   <br />   朝霞映日同歸處，暝柳搖風欲別秋。長恨相逢即分首，含情掩淚獨回頭。  </p>  <p align=\"center\">   <font color=\"#FF6600\">    <b>題遊仙閣白公廟</b>   </font>   <br />   仙冠輕舉竟何之，薜荔緣階竹映祠。甲子不知風馭日，朝昏唯見雨來時。   <br />   霓旌翠蓋終難遇，流水青山空所思。逐客自憐雙鬢改，焚香多負白雲期。  </p>  <p align=\"center\">   <b>    <font color=\"#FF6600\">送鄭正則漢陽迎婦</font>   </b>   <br />   錦字相催鳥急飛，郎君暫脫老萊衣。遙想雙眉待人畫，行看五馬送潮歸。   <br />   望夫山上花猶發，新婦江邊鶯未稀。令秩和鳴真可羨，此行誰道負春輝。  </p>  <p align=\"center\">   <font color=\"#FF6600\">    <b>送皇甫冉往安宜</b>   </font>   <br />   江皋盡日唯煙水，君向白田何日歸。楚地蒹葭連海迥，隋朝楊柳映堤稀。   <br />   津樓故市無行客，山館荒城閉落暉。若問行人與征戰，使君雙淚定沾衣。  </p>  <p align=\"center\">   <font color=\"#FF6600\">    <b>晚發咸陽，寄同院遺補</b>   </font>   <br />   征戰初休草又衰，咸陽晚眺淚堪垂。去路全無千里客，秋田不見五陵兒。   <br />   秦家故事隨流水，漢代高墳對石碑。回首青山獨不語，羨君談笑萬年枝。  </p>  <p align=\"center\">   <font color=\"#FF6600\">    <b>早秋京口旅泊，章侍御寄書相問，因以贈之，時七夕</b>   </font>   <br />   移家避寇逐行舟，厭見南徐江水流。吳越徵徭非舊日，秣陵凋弊不宜秋。   <br />   千家閉戶無砧杵，七夕何人望斗牛。只有同時驄馬客，偏宜尺牘問窮愁。  </p>  <p align=\"center\">   <b>    <font color=\"#FF6600\">秋曉招隱寺東峰茶宴，送內弟閻伯均歸江州</font>   </b>   <br />   萬畦新稻傍山村，數里深松到寺門。幸有香茶留稚子，不堪秋草送王孫。   <br />   煙塵怨別唯愁隔，井邑蕭條誰忍論。莫怪臨歧獨垂淚，魏舒偏念外家恩。  </p>  <p align=\"center\">   <font color=\"#FF6600\">    <b>送嚴員外</b>   </font>   <br />   春風倚棹闔閭城，水國春寒陰復晴。細雨濕衣看不見，閑花落地聽無聲。   <br />   日斜江上孤帆影，草綠湖南萬里情。君去若逢相識問，青袍今已誤儒生。  </p>  <p align=\"center\">   <font color=\"#FF6600\">    <b>赴南中留別褚七少府湖上林亭</b>   </font>   <br />   種田東郭傍春陂，萬事無情把釣絲。綠竹放侵行徑裡，青山常對捲簾時。   <br />   紛紛花發門空閉，寂寂鶯啼日更遲。從此別君千萬里，白雲流水憶佳期。  </p>  <p align=\"center\">   <b>    <font color=\"#FF6600\">與從弟正字、從兄兵曹宴集林園</font>   </b>   <br />   竹窗松戶有佳期，美酒香茶慰所思。輔嗣外生還解易，惠連群從總能詩。   <br />   檐前花落春深後，谷裡鶯啼日暮時。去路歸程仍待月，垂韁不控馬行遲。  </p>  <p align=\"center\">   <b>    <font color=\"#FF6600\">酬皇甫十六侍御曾見寄</font>   </b>   <br />   自顧衰容累玉除，忽承優詔赴銅魚。江頭鳥避青旄節，城裡人迎露網車。   <br />   長沙地近悲才子，古郡山多憶舊廬。更枉新詩思何苦，離騷愁處亦無如。  </p>  <p align=\"center\">   <font color=\"#FF6600\">    <b>暮春宜陽郡齋愁坐，忽枉劉七侍御新詩，因以酬答</b>   </font>   <br />   子規夜夜啼櫧葉，遠道逢春半是愁。芳草伴人還易老，落花隨水亦東流。   <br />   山臨睥睨恆多雨，地接瀟湘畏及秋。唯羨君為周柱史，手持黃紙到滄洲。  </p>  <p align=\"center\">   <font color=\"#FF6600\">    <b>送舍弟</b>   </font>   <br />   諸謝偏推永嘉守，三何獨許水曹郎。老兄鄙思難儔匹，令弟清詞堪比量。   <br />   疊嶂入雲藏古寺，高秋背月轉南湘。定知馬上多新句，早寄袁溪當八行。  </p>  <p align=\"center\">   <b>    <font color=\"#FF6600\">送從弟永任饒州錄事參軍</font>   </b>   <br />   一官萬里向千溪，水宿山行魚浦西。日晚長煙高岸近，天寒積雪遠峰低。   <br />   蘆花渚裡鴻相叫，苦竹叢邊猿暗啼。聞道慈親倚門待，到時蘭葉正萋萋。  </p>  <p align=\"center\">   <font color=\"#FF6600\">    <b>送馬將軍奏事畢歸滑州使幕</b>   </font>   <br />   吳門別後蹈滄州，帝里相逢俱白頭。自嘆馬卿常帶病，還嗟李廣未封侯。   <br />   棠梨宮裡瞻龍袞，細柳營前著豹裘。想到滑臺桑葉落，黃河東注荻花秋。  </p>  <p align=\"center\">   <b>    <font color=\"#FF6600\">聞逝者自驚</font>   </b>   <br />   亦知死是人間事，年老聞之心自疑。黃卷清琴總為累，落花流水共添悲。   <br />   願將從藥看真訣，又欲休官就本師。兒女眼前難喜捨，彌憐雙鬢漸如絲。  </p>  <p align=\"center\">   <b>    <font color=\"#FF6600\">傷歙州陳二使君</font>   </b>   <br />   憐君辭滿臥滄洲，一旦雲亡萬事休。慈母斷腸妻獨泣，寒雲慘色水空流。   <br />   江村故老長懷惠，山路孤猿亦共愁。寂寞荒墳近漁浦，野松孤月即千秋。  </p>  <p align=\"center\">   <b>    <font color=\"#FF6600\">白田西憶楚州使君弟</font>   </b>   <br />   山陽郭裡無潮，野水自向新橋。魚網平鋪荷葉，鷺鷥閒步稻苗。   <br />   秣陵歸人惆悵，楚地連山寂寥。卻憶士龍賓閣，清琴綠竹蕭蕭。  </p>  <p align=\"center\">   <font color=\"#FF6600\">    <b>送陸澧還吳中</b>   </font>   <br />   瓜步寒潮送客，楊花暮雨沾衣。故鄉南望何處，春水連天獨歸。  </p>  <p align=\"center\">   <font color=\"#FF6600\">    <b>春日憶家</b>   </font>   <br />   自覺勞鄉夢，無人見客心。空餘庭草色，日日伴愁襟。  </p>  <p align=\"center\">   <b>    <font color=\"#FF6600\">遠寺鐘</font>   </b>   <br />   疏鐘何處來，度竹兼拂水。漸逐微風聲，依依猶在耳。  </p>  <p align=\"center\">   <font color=\"#FF6600\">    <b>白鷺</b>   </font>   <br />   江南淥水多，顧影逗輕波。落日秦雲裡，山高奈若何。  </p>  <p align=\"center\">   <font color=\"#FF6600\">    <b>夜宴南陵留別</b>   </font>   <br />   雪滿前庭月色閑，主人留客未能還。預愁明日相思處，匹馬千山與萬山。  </p>  <p align=\"center\">   <font color=\"#FF6600\">    <b>題前溪館</b>   </font>   <br />   兩年謫宦在江西，舉目雲山要自迷。今日始知風土異，潯陽南去鷓鴣啼。  </p>  <p align=\"center\">   <b>    <font color=\"#FF6600\">過烏公山寄錢起員外</font>   </b>   <br />   雨過青山猿叫時，愁人淚點石榴枝。無端王事還相繫，腸斷蒹葭君不知。  </p>  <p align=\"center\">   <font color=\"#FF6600\">    <b>寄王舍人竹樓</b>   </font>   <br />   傲吏身閑笑五侯，西江取竹起高樓。南風不用蒲葵扇，紗帽閑眠對水鷗。  </p>  <p align=\"center\">   <b>    <font color=\"#FF6600\">韋潤州後亭海榴</font>   </b>   <br />   江上年年小雪遲，年光獨報海榴知。寂寂山城風日暖，謝公含笑向南枝。  </p>  <p align=\"center\">   <font color=\"#FF6600\">    <b>送崔十一弟歸北京</b>   </font>   <br />   潘郎美貌謝公詩，銀印花驄年少時。楚地江皋一為別，晉山沙水獨相思。  </p>  <p align=\"center\">   <b>    <font color=\"#FF6600\">訪韓司空不遇</font>   </b>   <br />   圖畫風流似長康，文詞體格效陳王。蓬萊對去歸常晚，叢竹閑飛滿夕陽。  </p>  <p align=\"center\">   <font color=\"#FF6600\">    <b>題道虔上人竹房</b>   </font>   <br />   詩思禪心共竹閑，任他流水向人間。手持如意高窗裡，斜日沿江千萬山。  </p>  <p align=\"center\">   <font color=\"#FF6600\">    <b>秋朝木芙蓉</b>   </font>   <br />   水面芙蓉秋已衰，繁條到是著花時。平明露滴垂紅臉，似有朝愁暮落悲。  </p>  <p align=\"center\">   <font color=\"#FF6600\">    <b>袁江口憶王司勛、王吏部二郎中、起居十七弟</b>   </font>   <br />   京華不啻三千里，客淚如今一萬雙。若個最為相憶處，青楓黃竹入袁江。  </p>  <p align=\"center\">   <font color=\"#FF6600\">    <b>答泉州薛播使君重陽日贈酒</b>   </font>   <br />   欲強登高無力去，籬邊黃菊為誰開。共知不是潯陽郡，那得王弘送酒來。  </p>  <p align=\"center\">   <b>    <font color=\"#FF6600\">題張公洞</font>   </b>   <br />   空山杳杳鸞鳳飛，神仙門戶開翠微。主人白髮雪霞衣，松間留我談玄機。   <br />  </p> "}