{"id":"7-654","content":"   <p align=\"center\" class=\"style1\">曾覿</p>  <p align=\"center\">（1109～1180）字純甫，號海野老農，汴京（今河南開封）人。以父任補官。紹   <br />   興三十年，為建王（即宋孝宗）內知客。孝宗即位，以潛邸舊人，授權知閣門事   <br />   兼傒辦皇城司。覿與知閣門事龍大淵怙寵依勢，世號“曾龍”，為大臣所劾。乾   <br />   道初，出淮西副總管，移浙東。淳熙元年，除開府儀同三司，加少保、醴泉觀使   <br />   。權震中外。《宋史》列於《佞幸傳》。有《海野詞》一卷。  </p>  <p align=\"center\">   <span class=\"style2\">水龍吟</span>   <br />   楚天千里無雲，露華洗出秋容淨。銀蟾台榭，玉壺天地，參差桂影。   <br />   鴛瓦寒生，畫簷光射，碧梧金井。聽韶華半夜，江梅三弄，風嫋嫋、良宵永。   <br />   攜手西園宴罷，下瑤台、醉魂初醒。吹簫仙子，驂鸞歸路，一襟清興。   <br />   鳷鵲樓高，建章門迥，星河耿耿。看滄江潮上，丹楓葉落，浸關山冷。  </p>  <p align=\"center\">   <span class=\"style2\">念奴嬌</span>   <span class=\"style3\">一作謝懋</span>   <br />   霽天湛碧，正新涼風露，冰壺清澈。河漢無聲光練練，湧出銀蟾孤絕。   <br />   岩桂香飄，井梧影轉，冷浸宮袍潔。西廂往事，一簾幽夢淒切。   <br />   腸斷楚峽雲歸，樽前無緒，只有愁如髮。此夕姮娥應也恨，冷落瓊樓金闕。   <br />   禁漏迢迢，邊鴻杳杳，密意憑誰說。欄杆星漢，落梅三弄初闋。  </p>  <p align=\"center\">   <span class=\"style2\">念奴嬌‧席上賦林檎花</span>   <br />   群花漸老，向曉來微雨，芳心初拆。拂掠嬌紅香旖旎，渾欲不勝春色。   <br />   淡月梨花，新晴繁杏，裝點成標格。風光都在，半開深院人寂。   <br />   剛要買斷東風，嫋欒枝低映，舞茵歌席。記得當時曾共賞，玉人纖手輕摘。   <br />   醉裡妖饒，醒時風韻，比並堪端的。誰知憔悴，對花空恁思憶。  </p>  <p align=\"center\">   <span class=\"style2\">念奴嬌‧賞芍藥</span>   <br />   人生行樂，算一春歡賞，都來幾日。綠暗紅稀春已去，贏得星星頭白。   <br />   醉裡狂歌，花前起舞，拚罰金杯百。淋漓宮錦，忍辜妖豔姿色。   <br />   須信殿得韶光，只愁花謝，又作經年別。嫩紫嬌紅還解語，應為主人留客。   <br />   月落烏啼，酒闌燭暗，離緒傷吳越。竹西歌吹，不堪老去重憶。  </p>  <p align=\"center\">   <span class=\"style2\">念奴嬌‧餘年十八寓符離，臨行，作此詞</span>   <br />   媚容素態，比群花、贏了風流顏色。昵枕低幃銷受得，●●輕憐深惜。   <br />   怎望如今，瓶沈簪折，驀地成疏隔。●●夕雨，甚時重見蹤跡。   <br />   門外暫泊蘭舟，一行霜樹，更一重山碧。淚眼相看爭忍望，天際孤村寒驛。   <br />   汴水無情，催人東去，去也添愁寂。鱗鴻方便，為人傳個消息。  </p>  <p align=\"center\">   <span class=\"style2\">瑞鶴仙</span>   <br />   陡寒生翠幕。凍雲垂，繽紛飛雪初落。縈風度池閣。嫋餘妍，時趁舞腰纖弱。   <br />   江天漠漠。認殘梅、吹散畫角。正貂裘乍怯，黃昏院宇，入簷飄泊。   <br />   依約。銀河迢遞，種玉群仙，共驂鸞鶴。東君未覺。先春綻，萬花萼。   <br />   向樽前、已喜豐年呈瑞，人間何事最樂。擁笙歌、繡合低帷，縱歡細酌。  </p>  <p align=\"center\">   <span class=\"style2\">傾杯樂‧仙呂席上賞雪</span>   <br />   錦帳寒添，畫簷雀噪，凍雲布野。望空際、瑤峰微吐，瓊花初綻，江山如畫。   <br />   裁冰剪水裝鴛瓦。杳旗亭路，依稀管弦台榭。倚小樓佳興，一行珠簾不下。   <br />   隨縷板、歌聲閒暇。傍翠袖雲鬟、憐豔冶。似佯醉、不耐嬌羞，濃歡旋學風雅。   <br />   向暝色、雙鸞舞罷。紅獸暖、春生金斝。但殢飲，香霧捲、壺天不夜。  </p>  <p align=\"center\">   <span class=\"style2\">木蘭花慢‧長樂台晚望偶成</span>   <br />   正枝頭荔子，晚紅皺、嫋熏風。對碧瓦迷雲，青山似浪，返照浮空。   <br />   高臺稱吟眺處，歎繁華、清勝兩無窮。簾捲榕陰暮合，萬家香靄溟濛。   <br />   年光冉冉逐飛鴻。歎雨跡雲蹤。漸暑退蘭房，涼生象簟，知與誰同。   <br />   臨鸞晚妝初罷，怨清宵、好夢不相逢。看即天涯秋也，恨隨一葉梧桐。  </p>  <p align=\"center\">   <span class=\"style2\">水調歌頭‧書懷</span>   <br />   溪山多勝事，詩酒辨清遊。主人為我，增葺台榭足凝眸。   <br />   仿佛玉壺天地，隱見瀛洲風月，千首傲王侯。誰與共登眺，公子氣橫秋。   <br />   記當年，曾共醉，庾公樓。一杯此際，重話前事逐東流。   <br />   多謝兼金清唱，更擬重陽佳節，挼菊任扶頭。但願身長健，浮世拚悠悠。  </p>  <p align=\"center\">   <span class=\"style2\">水調歌頭</span>   <br />   圖畫上麟閣，莫使鬢先秋。壯年豪氣，無奈黯黯陣雲浮。   <br />   常記青油幕下，一矢聊城飛去，談笑靜邊頭。勳業出無意，非為快恩仇。   <br />   捲龍韜，隨鳳詔，與時謀。朱幡皂蓋南下，聊試海山州。   <br />   邂逅故人相見，俯仰浮生今古，螻蟻共王侯。萬事偶然耳，風月恣嬉遊。  </p>  <p align=\"center\">   <span class=\"style2\">水調歌頭‧和南劍薛倅</span>   <br />   長樂富山水，杖屨足追遊。故人千里，西望雙劍黯回眸。   <br />   多謝扁舟乘興，慰我天涯羈思，何必羨封侯。暮雨疏簾捲，爽氣颯如秋。   <br />   送征鴻，浮大白，倚危樓。參橫月落，耿耿河漢近人流。   <br />   堪歎人生離合，後日征鞍西去，別語卻從頭。老矣江邊路，清興漫悠悠。  </p>  <p align=\"center\">   <span class=\"style2\">醉蓬萊‧侍宴德壽宮應制賦假山</span>   <br />   向逍遙物外，造化工夫，做成幽致。杳靄壺天，映滿空蒼翠。   <br />   聳秀峰巒，媚春花木，對玉階金砌。方丈瀛洲，非煙非霧，恍移平地。   <br />   況值良辰，宴遊時候，日永風和，暮春天氣。金母龜台，傍碧桃陰裡。   <br />   地久天長，父堯子舜，燦綺羅佳會。一部仙韶，九重鸞仗，年年同醉。  </p>  <p align=\"center\">   <span class=\"style2\">滿庭芳‧賞牡丹</span>   <br />   冶態輕盈，香風搖盪，畫欄淑景初長。彩霞深處，明豔奪昭陽。   <br />   試問沈香舊事，應勸我、莫負韶光。多情是，低徊顧影，雲幕淡微涼。   <br />   人間，春更好，一枝斜插，猶記疏狂。到如今潘鬢，暗點吳霜。   <br />   樂事直須年少，何妨拚、一飲千觴。醺醺醉，壺天向晚，春思正悠揚。  </p>  <p align=\"center\">   <span class=\"style2\">燕山亭‧中秋諸王席上作</span>   <br />   河漢風清，庭戶夜涼，皓月澄秋時候。冰鑒乍開，跨海飛來，光掩滿天星斗。   <br />   四捲珠簾，漸移影、寶階鴛甃。還又。看歲歲嬋娟，向人依舊。   <br />   朱邸高宴簪纓，正歌吹瑤台，舞翻宮袖。銀管競酬，棣萼相輝，風流古來誰有。   <br />   玉笛橫空，更聽徹、裳霓三奏。難偶。拚醉倒、參橫曉漏。  </p>  <p align=\"center\">   <span class=\"style2\">燕山亭‧楊廉訪生日</span>   <br />   玉立明光，才業冠倫，漢曆方承休運。江左奏功，塞壘宣威，紫綬幾垂金印。   <br />   歲晚歸來，望丹極、新清氛祲。忠憤。著撓節朋儔，便成嘉遁。   <br />   千載雲海茫茫，記舉目新亭，壯懷難盡。蝴蝶夢驚，化鶴飛還，榮華等閒一瞬。   <br />   七十樽前，算疇昔、都無可恨。休問。長佔取、朱顏綠鬢。  </p>  <p align=\"center\">   <span class=\"style2\">沁園春‧初冬夜坐聞淮上捷音次韻</span>   <br />   更漏迢迢，乍寒天氣，畫燭對床。   <br />   正井梧飄砌，邊鴻度月，故人何處，水遠山長。   <br />   老去功名，年來情緒，寬盡寒衣銷舊香。除非是，仗蠻箋象管，時伴吟窗。   <br />   詞章。莫話行藏。且喜見捷書來帝鄉。   <br />   看銳師雲合，妖氛電掃，隨堤宮柳，依舊成行。   <br />   夢繞他年，青門紫陌，對酒花前歌正當。空成恨，奈潘郎兩鬢，新點吳霜。  </p>  <p align=\"center\">   <span class=\"style2\">喜遷鶯‧福唐平蕩海寇宴犒將士席上作</span>   <br />   七閩形勝。鎮南紀會府，山川交映。簫鼓喧天，綺羅盈市，不負四時風景。   <br />   共喜太平無事，豈料潢池不逞。殄群醜，看一鼓雷奔，滄溟波靜。   <br />   指縱詩書帥。曾到鳳池，密勿陪幾政。暫淹籌幃，催分戰艦，總出智謀先定。   <br />   想見捷書初上，盡道臣賢主聖。正圖舊，聽重宣丹詔，歸調金鼎。  </p>  <p align=\"center\">   <span class=\"style2\">金人捧露盤‧庚寅歲春奉使過京師感懷作</span>   <br />   記神京、繁華地，舊遊蹤。正御溝、春水溶溶。   <br />   平康巷陌，繡鞍金勒躍青驄。解衣沽酒醉弦管，柳綠花紅。   <br />   到如今、餘霜鬢，嗟前事、夢魂中。但寒煙、滿目飛蓬。   <br />   雕欄玉砌，空鎖三十六離宮。塞笳驚起暮天雁，寂寞東風。  </p>  <p align=\"center\">   <span class=\"style2\">傳言玉女</span>   <br />   鳳闕龍樓，清夜月華初照。萬點星球，護花梢寒峭。   <br />   華胥夢裡，老去歡情終少。花愁醉悶，總消除了。   <br />   紫陌嬉遊，不似少年懷抱。珠簾十里，聽笙簫聲杳。   <br />   幽期密約，暗想淺顰輕笑。良時莫負，玉山頻倒。  </p>  <p align=\"center\">   <span class=\"style2\">好事近‧仰賡聖制</span>   <br />   搖揚杏花風，遲日淡陰雙闕。絲管緩隨檀板，看舞腰回雪。   <br />   龍舟閑艤畫橋邊，須趁好花折。頻勸御杯宜滿，正清歌初闋。  </p>  <p align=\"center\">   <span class=\"style2\">好事近‧嚴陵柳守席上</span>   <br />   一夢別長安，山路雨斜風細。行到子陵灘畔，謝主人深意。   <br />   多情低唱下樑塵，拚十分沈醉。去也為伊消瘦，悄不禁思憶。  </p>  <p align=\"center\">   <span class=\"style2\">好事近</span>   <br />   霽雪好風光，恰是相逢時節。酒量不禁頻勸，便醉倒人側。   <br />   嚴城更漏夜厭厭，應有斷腸客。莫問落梅三弄，喜一枝曾折。  </p>  <p align=\"center\">   <span class=\"style2\">柳梢青‧侍宴禁中和張知合應制作</span>   <br />   梅粉輕勻。和風布暖，香徑無塵。鳳閣淩虛，龍池澄碧，芳意鱗鱗。   <br />   清時酒聖花神。對內苑、風光又新。一部仙韶，九重鸞仗，天上長春。  </p>  <p align=\"center\">   <span class=\"style2\">柳梢青‧臨安春會，泛舟湖中，胡帥索詞，因賦</span>   <br />   花柳爭春。湖山競秀，恰近清明。綺席從容，蘭舟搖曳，穩泛波平。   <br />   君恩許宴簪纓。密座促、仍多故情。一部清音，兩行紅粉，醉入嚴城。  </p>  <p align=\"center\">   <span class=\"style2\">柳梢青‧山林堂席上以主人之意解嘲</span>   <br />   品雅風流，端端正正，堪人憐惜。因甚新來，眉兒不展，愁情如織。   <br />   倡條冶葉無情，猶為他、千思萬憶。據恁當初，真心實意，如何虧得。  </p>  <p align=\"center\">   <span class=\"style2\">春光好‧侍宴苑中賞杏花</span>   <br />   胭脂膩，粉光輕。正新晴。枝上鬧紅無處著，近清明。   <br />   仙娥進酒多情。向花下、相鬧盈盈。不惜十分傾玉斝，惜凋零。  </p>  <p align=\"center\">   <span class=\"style2\">春光好‧感舊</span>   <br />   心下事，不思量。自難忘。花底夢回春漠漠，恨偏長。   <br />   閑日多少韶光。雕欄靜、芳草池塘。風急落紅留不住，又斜陽。  </p>  <p align=\"center\">   <span class=\"style2\">春光好</span>   <br />   槐陰密，蔗漿寒。荔枝丹。珍重主人憐客意，薦雕盤。   <br />   多情翠袖憑欄。晚妝罷、誰與共歡。簾捲玉鉤風細細，斂眉山。  </p>  <p align=\"center\">   <span class=\"style2\">減字木蘭花‧席上賞宴賜牡丹之作</span>   <br />   一聲杜宇。滿地落紅愁不語。國色春嬌。不逐風前柳絮飄。   <br />   珠簾休捲。愛惜龍香藏粉豔。勝友俱來。同醉君恩倒玉杯。  </p>  <p align=\"center\">   <span class=\"style2\">點絳唇‧慶即席上</span>   <br />   璧月香風，萬家簾幕煙如晝。鬧蛾雪柳。人似梅花瘦。   <br />   行樂清時，莫惜笙歌奏。更闌後。滿斟金斗。且醉厭厭酒。  </p>  <p align=\"center\">   <span class=\"style2\">點絳唇</span>   <br />   細雨斜風，上元燈火還空過。下簾孤坐。老去知因果。   <br />   風月詞情，冷落教誰和。今忘我。靜中看破。萬事空花墮。  </p>  <p align=\"center\">   <span class=\"style2\">浣溪沙‧奉詔次韻張池州賞杏聽琵琶</span>   <br />   豔杏紅芳透粉肌。沈香亭宴太真妃。新晴庭館燕來遲。   <br />   試抹么弦妝半掩，滿斟綠醑袖交飛。九重天上捧金卮。  </p>  <p align=\"center\">   <span class=\"style2\">浣溪沙‧鄭相席上贈舞者</span>   <br />   元是昭陽宮裡人。驚鴻宛轉掌中身。只疑飛過洞庭雲。   <br />   按徹涼州蓮步緊，好花風嫋一枝新。畫堂香暖不勝春。  </p>  <p align=\"center\">   <span class=\"style2\">浣溪沙</span>   <br />   綺陌尋芳惜少年。長楸走馬著金鞭。玉樓春醉杏花前。   <br />   憔悴如今誰作伴，別離還近養花天。碧雲凝處憶嬋娟。  </p>  <p align=\"center\">   <span class=\"style2\">浣溪沙</span>   <br />   一扇熏風入座涼。輕雲微雨弄晴光。綠團梅子未成黃。   <br />   漸近日長愁悶處，更堪羈旅送歸艎。亂山重疊水茫茫。  </p>  <p align=\"center\">   <span class=\"style2\">清商怨</span>   <br />   華燈鬧。銀蟾照。萬家羅幕香風透。金樽側。花顏色。   <br />   醉裡人人，向人情極。惜惜惜。   <br />   春寒峭。腰肢小。鬢雲斜嚲蛾兒嫋。清宵寂。香閨隔。   <br />   好夢難尋，雨蹤雲跡。憶憶憶。  </p>  <p align=\"center\">   <span class=\"style2\">訴衷情‧夜直殿廬，晚雪，因作</span>   <br />   建章宮殿晚生寒。飛雪點朱欄。舞腰緩隨檀板，輕絮殢春閑。   <br />   愁思亂，酒腸慳。漏將殘。玉人今夜，滴粉搓酥，應斂眉山。  </p>  <p align=\"center\">   <span class=\"style2\">訴衷情‧趙德大還延平，因語舊遊，作此以贈之</span>   <br />   半鉤珠箔小揚州。春色在重樓。曾醉玳筵歌舞，楚夢苦難留。   <br />   情脈脈，恨悠悠。幾時休。大都人世，會少離多，總是閒愁。  </p>  <p align=\"center\">   <span class=\"style2\">訴衷情</span>   <br />   晚妝初試蕊珠宮。隨步異香濃。檀槽緩垂鸞帶，纖指撚春蔥。   <br />   鶯語巧，上林中。正嬌慵。暫教花下，簾影微開，多謝東風。  </p>  <p align=\"center\">   <span class=\"style2\">訴衷情‧史丞相宴曲水席上作</span>   <br />   蘭亭曲水擅風流。移宴向清秋。黃花未應憔悴，盞面尚堪浮。   <br />   圍豔質，發歌喉。細相酬。明年此會，主人還是，在鳳池頭。  </p>  <p align=\"center\">   <span class=\"style2\">踏莎行</span>   <br />   翠幄成陰，誰家簾幕。綺羅香擁處、觥籌錯。   <br />   清和將近，奈春寒更薄。高歌看簌簌、樑塵落。   <br />   好景良辰，人生行樂。金杯無奈是、苦相虐。   <br />   殘紅飛盡，嫋垂楊輕弱。來歲斷不負、鶯花約。  </p>  <p align=\"center\">   <span class=\"style2\">眼兒媚‧閨思</span>   <br />   花近清明晚風寒。錦幄獸香殘。醺醺醉裡，匆匆相見，重聽哀彈。   <br />   春情入指鶯聲碎，危柱不勝弦。十分得意，一場輕夢，淡月欄杆。  </p>  <p align=\"center\">   <span class=\"style2\">眼兒媚</span>   <br />   重勸離觴淚相看。寂寞上征鞍。臨行欲話，風流心事，萬緒千端。   <br />   春光漫漫人千里，歸夢繞長安。不堪向晚，孤城吹角，回首關山。  </p>  <p align=\"center\">   <span class=\"style2\">蝶戀花‧惜春</span>   <br />   翠箔垂雲香噴霧。年少疏狂，載酒尋芳路。多少惜花春意緒。勸人金盞歌金縷。   <br />   桃李飄零風景暮。只有閒愁，不逐流年去。舊事而今誰共語。畫樓空指行雲處。  </p>  <p align=\"center\">   <span class=\"style2\">蝶戀花‧三月上巳應制</span>   <br />   御柳風柔春正暖。紫殿朱樓，赫奕祥光遠。十二玉龍迎鳳輦。香騰錦繡聞弦管。   <br />   扇卻雙鶯開寶宴。綠繞紅圍，宣勸金卮滿，萬歲千秋流寵眷。此身欲備昭陽燕。  </p>  <p align=\"center\">   <span class=\"style2\">隔浦蓮‧詠白蓮</span>   <br />   涼秋湖上過雨。作意回商素。暗綠翻輕蓋，蕭然姑射儔侶。   <br />   妝臉宜淡佇。紅衣妒。步襪淩波去。   <br />   異香度。天教佔斷，風汀月浦煙渚。纖塵不到，夢繞玉壺清處。   <br />   多少芳心待怨訴。無語。飛來一片鷗鷺。  </p>  <p align=\"center\">   <span class=\"style2\">浪淘沙‧觀潮作</span>   <br />   一線海門來。雪噴雲開。昆山移玉下瑤台。捲地西風吹不斷，直到蓬萊。   <br />   羯鼓噪春雷。鼉舞蛟回。歌樓鼓吹夕陽催。今古清愁流不盡，都一樽罍。  </p>  <p align=\"center\">   <span class=\"style2\">驀山溪‧坤寧殿得旨次韻賦照水梅花</span>   <br />   催花小雨，輕把香塵灑。簾捲水亭風，梅影轉、夕陽初下。   <br />   靚妝窺鑒，鴛甃湛清漪，浮暗麝，剪芳瓊，消得連城價。   <br />   玉樓十二，寒怯銖衣掛。曾是綠華仙，眷餘情、新詞如畫。   <br />   花隨人聖，須信世無雙，騰鳳吹，駐鑾輿，堪與瑤池亞。  </p>  <p align=\"center\">   <span class=\"style2\">驀山溪‧暮秋賞梨花</span>   <br />   凋紅減翠，正是清秋杪。深院嫋香風，看梨花、一枝開早。   <br />   瓏璁映面，依約認嬌顰，天淡淡，月溶溶，春意知多少。   <br />   清明池館，芳信年年好。更向五侯家，把江梅、風光佔了。   <br />   休教寂寞，辜負向人心。檀板響，寶杯傾，潘鬢從他老。  </p>  <p align=\"center\">   <span class=\"style2\">感皇恩‧重到臨安</span>   <br />   依舊惜春心，花枝常好。只恐樽前被花笑。   <br />   少年青鬢，耐得幾番重到。舊歡重記省，如天杳。   <br />   綺陌青門，斜陽芳草。今古銷沈送人老。   <br />   帝城春事，又是等閒來了。亂紅隨過雨，鶯聲悄。  </p>  <p align=\"center\">   <span class=\"style2\">阮郎歸‧上苑初夏侍宴，池上雙飛新燕掠水而去，得旨賦之</span>   <br />   柳陰庭館佔風光。呢喃清晝長。碧波新漲小池塘。雙雙蹴水忙。   <br />   萍散漫，絮飄揚。輕盈體態狂。為憐流去落紅香。銜將歸畫樑。  </p>  <p align=\"center\">   <span class=\"style2\">鷓鴣天‧選德殿賞燈，先宴梅堂，侍兩宮，沾醉口占</span>   <br />   龍馭親迎玉輦來。江梅枝上雪培堆。東風上苑春光到，更放金蓮匝地開。   <br />   騰鳳吹，進瑤杯。兩宮交勸正歡諧。父慈子孝從今數，准擬開筵一萬回。  </p>  <p align=\"center\">   <span class=\"style2\">鷓鴣天‧奉和伯可郎中席上見贈</span>   <br />   桃李飄零春已深。可憐輕負惜花心。樽前賴有紅千疊，窗外休驚綠滿林。   <br />   燈灼灼，醉沈沈。笙歌叢裡酒頻斟。留歡且莫匆匆去，悵望春歸何處尋。  </p>  <p align=\"center\">   <span class=\"style2\">鷓鴣天‧了堂淨惠師示予寒食感懷二闋，因次其韻</span>   <br />   每上春泥向曉乾。花間幽鳥舞姍姍。年華不管人將老，門外東風依舊寒。   <br />   投簪易，息機難。鹿門歸路不曾關。羨君早覺無生法，識破南柯一夢間。  </p>  <p align=\"center\">   <span class=\"style2\">鷓鴣天</span>   <br />   故鄉寒食醉酡顏。秋千彩索眩斕斑。如今頭上灰三斗，贏得疏慵到處閑。   <br />   鐘已動，漏將殘。浮生猶恨別離難。鑊湯轉作清涼地，只在人心那樣看。  </p>  <p align=\"center\">   <span class=\"style2\">定風波‧應制聽琵琶作</span>   <br />   捍撥金泥雅制新。紫檀槽映小腰身。   <br />   婭奼雛鶯相對語。欣睹。上林花底暖生春。   <br />   颯颯胡沙飛指下。休訝。一般奇絕稱精神。   <br />   向道曲終多少意。須記。昭陽殿裡舊承恩。  </p>  <p align=\"center\">   <span class=\"style2\">定風波‧賞牡丹席上走筆</span>   <br />   上苑穠芳初雨晴。香風嫋嫋泛軒楹。   <br />   猶記洛陽開小宴。嬌面。粉光依約認傾城。   <br />   流落江南重此會。相對。金蕉蘸甲十分傾。   <br />   怕見人間春更好。向道。如今老去尚多情。  </p>  <p align=\"center\">   <span class=\"style2\">定風波‧題續宅江樓</span>   <br />   極目秋光夕照開。潮頭初自海門來。   <br />   杳杳江天橫一線。如練。疾驅千騎鼓聲催。   <br />   傑檻翠飛爭徙倚。一行新雁去仍回。   <br />   翠袖半空歌笑回。低映。十分沈醉勸金杯。  </p>  <p align=\"center\">   <span class=\"style2\">定風波</span>   <br />   天語丁寧對未央。少攄素志向荊襄。   <br />   烜赫家聲今不墜。英偉。風姿颯爽紫髯郎。   <br />   別酒一杯君莫阻。燭前粉豔儼成行。   <br />   領略大堤花好處。無緒。也應回首水雲鄉。  </p>  <p align=\"center\">   <span class=\"style2\">南鄉子‧文叔開樽席上作</span>   <br />   霜月晚雲收。蕭瑟西風滿院秋。雅會難期嗟易散，遲留。把酒聽歌且勸酬。   <br />   萬事拚悠悠。只有情親意未休。後夜扁舟煙浪裡，回頭。葉葉丹楓總是愁。  </p>  <p align=\"center\">   <span class=\"style2\">憶秦娥</span>   <br />   暗空碧。吳山染就丹青色。丹青色。西風搖落，可堪淒惻。   <br />   世情冷暖君應識。鬢邊各自侵尋白。侵尋白。江南江北，幾時歸得。  </p>  <p align=\"center\">   <span class=\"style2\">憶秦娥</span>   <br />   西風節。碧雲捲盡秋宵月。秋宵月。關河千里，照人離別。   <br />   樽前俱是天涯客。那堪三載遙相憶。遙相憶。年光依舊，漸成華髮。  </p>  <p align=\"center\">   <span class=\"style2\">憶秦娥‧賞雪席上</span>   <br />   暮雲蹙。小亭帶雪斟醽醁。斟醽醁。一聲羌管，落梅蔌蔌。   <br />   舞衣旋趁霓裳曲。倚欄相對人如玉。人如玉。錦屏羅幌，看成不足。  </p>  <p align=\"center\">   <span class=\"style2\">憶秦娥</span>   <br />   正飛雪。園林一樣梨花白。梨花白。畫堂簾捲，暖生春色。   <br />   嵇康轉軸聲幽噎。新來多病嬌無力。嬌無力。淺紅轉黛，自然標格。  </p>  <p align=\"center\">   <span class=\"style2\">憶秦娥‧邯鄲道上望叢台有感</span>   <br />   風蕭瑟。邯鄲古道傷行客。傷行客。繁華一瞬，不堪思憶。   <br />   叢台歌舞無消息。金樽玉管空塵跡。空塵跡。連天草樹，暮雲凝碧。  </p>  <p align=\"center\">   <span class=\"style2\">鵲橋仙‧同舍郎載酒見過，醉後作</span>   <br />   菊花小摘，西風斜照，簾影輕籠暝色。玉樽側倒莫辭空，看滿座、賓朋弁側。   <br />   鄉邦萬里，北來年少，幾個如今在得。扶頭一任且留連，歎人世、光陰半百。  </p>  <p align=\"center\">   <span class=\"style2\">清平樂</span>   <br />   松姿不老。獨立蓬萊杪。風捲流蘇香霧曉。又是江梅開了。   <br />   丹青早畫麒麟。貂蟬自屬王門。聞道碧桃花綻，一枝枝祝千春。  </p>  <p align=\"center\">   <span class=\"style2\">長相思</span>   <br />   清夜長。泛玉觴。照座江梅花正芳。風傳細細香。圍豔妝。   <br />   留醉鄉。一曲清歌聲繞樑。樽前人斷腸。  </p>  <p align=\"center\">   <span class=\"style2\">虞美人‧中秋前兩夜作</span>   <br />   芙蓉池畔都開遍。又是西風晚。霽天碧淨暝雲收。漸看一輪冰魄、冷懸秋。   <br />   閩山層疊迷歸路。把酒寬愁緒。舊歡新恨幾淒涼。暗想瀛洲何處、夢悠揚。  </p>  <p align=\"center\">   <span class=\"style2\">採桑子‧清明</span>   <br />   清明池館晴還雨，綠漲溶溶。花裡遊蜂。宿粉棲香錦繡中。   <br />   玉簫聲斷人何處，依舊春風。萬點愁紅。亂逐煙波總向東。  </p>  <p align=\"center\">   <span class=\"style2\">朝中措‧趙知合生日</span>   <br />   畫堂簾捲獸香濃。花上雪玲瓏。平地十洲三島，蟠桃已試春紅。   <br />   清朝舊德，仙姿難老，主眷方隆。爛醉笙歌叢裡，年年先佔春風。  </p>  <p align=\"center\">   <span class=\"style2\">朝中措‧山父賞牡丹，酒半作</span>   <br />   畫堂欄檻佔韶光。端不負年芳。依倚東風向曉，數行濃淡仙妝。   <br />   停杯醉折，多情多恨，冶豔真香。只恐去為雲雨，夢魂時惱襄王。  </p>  <p align=\"center\">   <span class=\"style2\">朝中措</span>   <br />   金沙架上日璁瓏。濃綠襯輕紅。花下兩行紅袖，直疑春在壺中。   <br />   如今尚覺，惜花愛酒，依舊情濃。無限少年心緒，從教醉倒東風。  </p>  <p align=\"center\">   <span class=\"style2\">朝中措</span>   <br />   休論社燕與秋鴻。時節太匆匆。海上一番微雨，朱門濃綠陰中。   <br />   主人情厚，金杯滿泛，且共從容。莫問鶯花俱老，今朝猶是春風。  </p>  <p align=\"center\">   <span class=\"style2\">朝中措</span>   <br />   西湖南北舊遊空。誰料一樽同。回首四年間事，渾如飛絮濛濛。   <br />   林花謝了，明年春到。依舊芳容。惟有朱顏綠鬢，暗隨流水常東。  </p>  <p align=\"center\">   <span class=\"style2\">朝中措‧席上贈南劍翟守</span>   <br />   雙溪樓上憑欄時。瀲灩泛金卮。醉到鬧花深處，歌聲遏住雲飛。   <br />   風流太守，鸞台家世，玉鑒丰姿。行奉紫泥褒詔，要看擊浪天池。  </p>  <p align=\"center\">   <span class=\"style2\">朝中措‧維揚感懷</span>   <br />   雕車南陌碾香塵。一夢尚如新。回首舊遊何在，柳煙花霧迷春。   <br />   如今霜鬢，愁停短棹，懶傍清樽。二十四橋風月，尋思只有消魂。  </p>  <p align=\"center\">   <span class=\"style2\">朝中措‧同前代御帶作</span>   <br />   功名雖未壓英遊。一種舊風流。人世百年須到，如今七十春秋。   <br />   當時帷幄，貂璫貴重，譽藹朋儔。贏得樽前沈醉，浮華付去悠悠。  </p>  <p align=\"center\">   <span class=\"style2\">南柯子‧元夜書事</span>   <br />   璧月窺紅粉，金蓮映彩山。東風絲管滿長安。移下十洲三島、在人間。   <br />   兩兩人初散，厭厭夜向闌。倦妝殘醉怯春寒。手撚玉梅無緒、倚欄杆。  </p>  <p align=\"center\">   <span class=\"style2\">南柯子‧次韻南劍趙倅</span>   <br />   粉黛娉婷豔，芝蘭笑語香。延平春色鬥芬芳。不管清宵更漏、聽霓裳。   <br />   燭暗人方醉，杯傳意更長。可堪回客九回腸。蕭瑟一簷風雨、過橫塘。  </p>  <p align=\"center\">   <span class=\"style2\">南柯子‧將出行，陸丈知府置酒，出姬侍，酒半索詞</span>   <br />   綠蔭侵簷淨，紅榴照眼明。主人開宴出傾城。正是雨餘天氣、暑風清。   <br />   別酒殷勤竟，危弦要妙聲。年年相見豈無情。後日暮雲回首、奈乘行。  </p>  <p align=\"center\">   <span class=\"style2\">南柯子‧姬歌以侑觴，次韻奉酬</span>   <br />   共稟陰陽數，誰知造化工。安閒百計總輸公。掩映芙蓉花徑、郡城東。   <br />   風月三秋興，樽罍一笑同。新詞佳麗見情通。更喚雪兒、低唱慰衰容。  </p>  <p align=\"center\">   <span class=\"style2\">玉樓春‧雪中無酒，清坐寒冷，承觀使大尉與賓客酬唱謹和</span>   <br />   江天暝色傷心目。凍鵲爭投林下竹。四垂雲幕一襟寒，片片飛花輕鏤玉。   <br />   美人試按新翻曲。點破舞群春草綠。融樽側倒也思量，清坐有人寒起粟。  </p>  <p align=\"center\">   <span class=\"style2\">江神子‧贈章邃道</span>   <br />   故人情分轉綢繆。小窗幽。話離愁。海闊天遙，鴻雁兩悠悠。   <br />   今日相逢誰較健，應怪我、鬢先秋。   <br />   功名淅米在刀頭。壯心休。弊貂裘。何事留歡，不竟漾扁舟。   <br />   桃李春風將近也，如後會、醉青樓。  </p>  <p align=\"center\">   <span class=\"style2\">踏莎行‧和材甫聽彈琵琶作</span>   <br />   鳳翼雙雙，金泥細細。四弦斜抱攏纖指。紫檀香暖轉春雷，嘈嘈切切聲相繼。   <br />   弱柳腰肢，輕雲情思。曲中多少風流事。紅牙拍碎少年心，可憐辜負樽前意。  </p>  <p align=\"center\">   <span class=\"style2\">生查子</span>   <br />   溫柔鄉內人，翠微合中女。顏笑洛陽花，肌瑩荊山玉。   <br />   東君深有情，解與花為主。移傍楚峰居，容易為雲雨。  </p>  <p align=\"center\">   <span class=\"style2\">青玉案</span>   <br />   蒲葵佳節初經雨。正欄檻、薰風度。滿泛香蒲斟醁醑。   <br />   故人情厚，豔歌嬌舞。總是留賓處。   <br />   榴花照眼江天暮。醉裡春情蕩輕絮。豈止捲簾通一顧。   <br />   今宵酒醒，一襟風露。夢指高唐去。  </p>  <p align=\"center\">   <span class=\"style2\">青玉案</span>   <br />   乘鸞影裡冰輪度。秋空淨、南樓暮。嫋嫋天風吹玉兔。   <br />   今宵只在，舊時圓處。往事難重數。   <br />   天涯幾見新霜露。怎得朱顏舊如故。對酒臨風慵作賦。   <br />   藍橋煙浪，故人千里，夢也無由做。  </p>  <p align=\"center\">   <span class=\"style2\">菩薩蠻‧次韻龍深甫春日即事</span>   <br />   杏花寒食佳期近。一簾煙雨琴書潤。砌下水潺潺。玉笙吹暮寒。   <br />   陽臺雲易散。往事尋思懶。花底醉相扶。當時人在無。  </p>  <p align=\"center\">   <span class=\"style2\">菩薩蠻</span>   <br />   雲煙漠漠秋容老。茅簷映水人家好。林葉未凋疏。遠山橫有無。   <br />   平生耕釣事。若個安身是。勸君早歸來。碧香新甕開。  </p>  <p align=\"center\">   <span class=\"style2\">西江月‧元夕醉中走筆</span>   <br />   煥爛蓮燈高下，參差梅影橫斜。憑欄一目盡天涯。雪月交輝清夜。   <br />   莫惜柔荑勸酒，從教醉臉紅霞。爛銀宮闕對仙家。一段風光如畫。  </p>  <p align=\"center\">   <span class=\"style2\">西江月</span>   <br />   桂苑旋生涼思，銀河左界秋高。纖塵不動湛清霄。皓月照人偏好。   <br />   詩為情多卻減，酒因愁裡難銷。一聲羌管夢魂勞。可惜風光虛老。  </p>  <p align=\"center\">   <span class=\"style2\">西江月</span>   <br />   醉伴三千珠履，如登十二瓊樓。壺天澄爽露華秋。灩灩金波釃酒。   <br />   羅扇不隨恩在，佳時須要人酬。麒麟閣畫為誰留。只見浮生白首。  </p>  <p align=\"center\">   <span class=\"style2\">繡帶兒‧客路見梅</span>   <br />   瀟灑隴頭春。取次一枝新。還是東風來也，猶作未歸人。   <br />   微月淡煙村。謾佇立、惆悵黃昏。暮寒香細，疏英幾點，盡奈銷魂。  </p>  <p align=\"center\">   <span class=\"style2\">卜算子‧湖州磚牆吳氏女失身于土山張氏作妾</span>   <br />   數盡萬般花，不比梅花韻。雪壓風欺恁地寒，剷地清香噴。   <br />   半醉折歸來，插向烏雲鬢。不是愁人悶帶花，花帶愁人悶。  </p>  <p align=\"center\">   <span class=\"style2\">柳梢青‧詠海棠</span>   <br />   雨過風微。溫泉浴倦，妃子妝遲。翠袖牽雲，朱唇得酒，臉暈胭脂。   <br />   年年海燕新歸。怎奈向、黃昏恁時。倚遍瓊杆，燒殘銀燭，花又爭知。  </p>  <p align=\"center\">   <span class=\"style2\">柳梢青‧春祺錫宴</span>   <br />   紅杏堂前，清深窗外，宛似蓬瀛。珠翠分行，笙歌爭奏，音韻清新。   <br />   玉皇金母情親。勸醁醑、更酬嗣君。地久天長，花朝月夕，天上長春。  </p>  <p align=\"center\">   <span class=\"style2\">柳梢青</span>   <br />   小宴清秋。霎時見了，雨散雲收。柳絮輕柔，梅花閑淡，宮院風流。   <br />   空教夢繞青樓。待說個、相思又休。無奈情何，不來眼底，常在心頭。  </p>  <p align=\"center\">   <span class=\"style2\">醉落魄</span>   <br />   情深恨切。憶伊誚沒些休歇。百般做處百廝愜。管是前生，曾負你冤業。   <br />   臨岐不忍匆匆別。兩行珠淚流紅頰。關山漸遠音書絕。一個心腸，兩處對風月。  </p>  <p align=\"center\">   <span class=\"style2\">鵲橋仙</span>   <br />   嬌波媚靨，樽前席上，只是尋常梳裹。溫柔伶俐總天然，沒半掐、教人看破。   <br />   從來可恁，癡迷著相，百計消除不過。煙花不是不曾經，放不下、唯他一個。  </p>  <p align=\"center\">   <span class=\"style2\">清平樂</span>   <br />   豔苞初拆。偏借東君力。上苑梨花風露濕。新染胭脂顏色。   <br />   玉人小立簾櫳。輕習媚臉妝紅。斜插一枝雲鬢，看誰剩卻春風。  </p>  <p align=\"center\">   <span class=\"style2\">訴衷情</span>   <br />   閑窗靜院漏聲長。金鴨冷殘香。幾番夢回枕上，飛絮恨悠揚。   <br />   身在此，意伊行。日煞思量。不言不語，幾許閒情，月上回廊。  </p>  <p align=\"center\">   <span class=\"style2\">浣溪沙‧櫻桃</span>   <br />   穀雨郊園喜弄晴。滿林璀璨綴繁星。筠籃新採絳珠傾。   <br />   樊素扇邊歌未發，葛洪爐內藥初成。金盤乳酪齒流冰。  </p>  <p align=\"center\">   <span class=\"style2\">壺中天慢</span>   <br />   素飆漾碧，看天衢穩送、一輪明月。翠水瀛壺人不到，比似世間秋別。   <br />   玉手瑤笙，一時同色，小按霓裳疊。天津橋上，有人偷記新闋。   <br />   當日誰幻銀橋，阿瞞兒戲，一笑成癡絕。肯信群仙高宴處，移下水晶宮闕。   <br />   雲海塵清，山河影滿，桂冷吹香雪。何勞玉斧，金甌千古無缺。   <br />  </p> "}