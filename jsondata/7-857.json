{"id":"7-857","content":"   <div align=\"center\">   <span class=\"style1\">劉褒</span>  </div>  <p align=\"center\">字伯寵，一字春卿，號梅山老人，崇安（今福建武夷山市）人。孝宗淳熙五年   <br />   （1178）進士。光宗紹熙中為靜江府教授。  </p>  <p align=\"center\">   <span class=\"style2\">水龍吟‧桂林元元夕呈帥座</span>   <br />   東風初縠池波，輕陰未放遊絲墜。新春歌管，豐年笑語，六街燈火。   <br />   繡轂凋鞍，飛塵捲霧，水流雲過。恍揚州十里，三生夢覺，捲珠箔、映青瑣。   <br />   金猊戲掣星橋鎖。博山香、煙濃百和。使君行樂，絳紗萬炬，雪梅千朵。   <br />   羯鼓轟空，鶤弦沸曉，櫻梢微破。想明年更好，傳柑侍宴，醉扶狨座。  </p>  <p align=\"center\">   <span class=\"style2\">雨中花慢‧春日旅況</span>   <br />   縹蒂緗枝，玉葉翡英，百梢爭赴春忙。正雨後、蜂黏落絮，燕撲晴香。   <br />   遺策誰家蕩子，唾花何處新新妝。想流紅有恨，拾翠無心，往事淒涼。   <br />   春愁如海，客思翻空，帶圍只看東陽。更那堪、玉笙度曲，翠羽傳觴。   <br />   紅淚不勝閨怨，白雲應老他鄉。夢回羈枕，風驚庭樹，月在西廂。  </p>  <p align=\"center\">   <span class=\"style2\">滿庭芳‧留別</span>   <br />   柳嫋金絲，梨鋪香雪，一年春事方中。燭前一見，花豔覺羞紅。   <br />   枕臂香痕未落，舟橫岸、作計匆匆。明朝去，暮天平水，雙槳碧雲東。   <br />   隔離歌一闋，琵琶聲斷，燕子樓空。歎陽臺夢杳，行雨無蹤。   <br />   後會芙蕖未老，從今去、日望歸鴻。愁如織，斷腸啼鷢，饒舌訴東風。  </p>  <p align=\"center\">   <span class=\"style2\">六州歌頭‧上廣西張帥</span>   <br />   憑深負阻，蜂午肆奔騰。龍江上，妖氛漲，鯨海外，白波驚。   <br />   羽檄交飛急，玉帳靜，金韜閟，恢遠馭，振長纓。密分兵。   <br />   細草黃沙渺渺，西關路、風嫋高旌。聽飛霜令肅，堅壁夜無聲。鼓角何神。地中鳴。   <br />   看追風騎，攢雲槊，雷野轂，激天鉦。飛箭集，旄頭墜，長圍掩，郭東傾。   <br />   振旅觀旋凱，笳鼓競，繡旗明。刀換犢，戈藏革，士休營。   <br />   黃色赤雲交映，論功何止蔡州平。想環城蒼玉，深刻入青冥。永紹來今。  </p>  <p align=\"center\">   <span class=\"style2\">水調歌頭‧中秋</span>   <br />   天淡四垂幕，雲細不成衣。西風掃盡纖翳，涼我鬢邊絲。   <br />   破匣菱花飛動，跨海清光無際，草露滴明璣。杯到莫停手，何用問來期。   <br />   坐虛堂，揩病眼，訴流輝。雲山應有幽恨，瑤瑟掩金徽。   <br />   河漢無聲自轉，玉兔有情亦老，世事巧相違。一寫謫仙怨，雙淚滿君頤。  </p> "}