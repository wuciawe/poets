{"id":"6-196","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">庾抱</font>   </b>  </div>  <p align=\"center\">潤州江寧人。有學術，隋元德太子學士。高祖初起，隱太子引為隴西公府記   <br />   室，文檄皆出其手。轉太子舍人。集十卷，今存詩五首。  </p>  <p align=\"center\">   <b>    <font color=\"#FF6600\">驄馬</font>   </b>   <br />   櫪上浮雲驄，本出吳門中。發跡來東道，長鳴起北風。   <br />   回鞍拂桂白，赬汗類塵紅。滅沒徒留影，無因圖漢宮。  </p>  <p align=\"center\">   <b>    <font color=\"#FF6600\">別蔡參軍</font>   </b>   <br />   人世多飄忽，溝水易東西。今日歡娛盡，何年風月同。   <br />   悲生萬里外，恨起一杯中。性靈如未失，南北有征鴻。  </p>  <p align=\"center\">   <b>    <font color=\"#FF6600\">賦得胥台露</font>   </b>   <br />   胥台既落構，荊棘稍侵扉。棟拆連雲影，樑摧照日暉。   <br />   翔鶤逐不及，巢燕反無歸。唯有團階露，承曉共沾衣。  </p>  <p align=\"center\">   <b>    <font color=\"#FF6600\">臥痾喜霽，開扉望月，簡宮內知友</font>   </b>   <br />   秋雨移弦望，疲痾倦苦辛。忽對荊山璧，委照越吟人。   <br />   高高侵地鏡，皎皎徹天津。色麗班姬篋，光潤洛川神。   <br />   輪輝池上動，桂影隙中新。懷賢雖不見，忽似暫參辰。  </p>  <p align=\"center\">   <b>    <font color=\"#FF6600\">和樂記室憶江水</font>   </b>   <br />   遙想觀濤處，猶意採蓮歌。無因關塞葉，共下洞庭波。  </p> "}