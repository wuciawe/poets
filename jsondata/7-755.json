{"id":"7-755","content":"   <div align=\"center\">   <span class=\"style1\">鄭覺齊</span>  </div>  <p align=\"center\">   <span class=\"style2\">揚州慢</span>   <br />   弄玉輕盈，飛瓊淡濘，襪塵步下迷樓。試新妝才了，炷沈水香球。   <br />   記曉剪、春冰馳送，金瓶露濕，緹騎新流。甚天中月色，被風吹夢南州。   <br />   樽前相見，似羞人、蹤跡萍浮。問弄雪飄枝，無雙亭上，何日重遊。   <br />   我欲纏腰騎鶴，煙霄遠、舊事悠悠。但憑欄無語，煙花三月春愁。  </p>  <p align=\"center\">   <span class=\"style2\">念奴嬌</span>   <br />   捲簾酒醒，怕無言、慵理殘妝啼粉。記綰同心雙繡帶，珠箔青樓花滿。   <br />   琢玉傳情，斷金訂約，總是愁根本。誰知薄幸，肯於長處尋短。   <br />   舊日掌上芙蓉，新來成刺，變卻風流眼。自信華年風度在，未怕香紅春晚。   <br />   恩不相酬，怨難重合，往事冰澌泮。分明訣絕，股釵還我一半。  </p>  <p align=\"center\">   <span class=\"style2\">謁金門</span>   <br />   秋夜永。葉葉梧桐霜冷。皓月窺人深院靜。孤鴻窗外影。   <br />   情是相思深井。恩是相思修綆。別後信音渾不定。銀瓶何處引。  </p> "}