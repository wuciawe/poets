{"id":"7-35","content":"   <div align=\"center\">   <span class=\"style1\">仇遠</span>  </div>  <p align=\"center\">(1247～1326）字仁近，一字仁父，錢塘人。因居餘杭溪上之仇山，   <br />   自號山村、山村民，人稱山村先生。元代文學家、書法家。  </p>  <p align=\"center\">   <span class=\"style2\">摸魚兒‧答二隱</span>   <br />   愛青山、去紅塵遠，清清誰似巢許。白雲窗冷燈花小，夜靜對床聽雨。   <br />   愁不語。念錦屋瑤箏，卻伴閑雲住。蓮心尚苦。   <br />   謾自折蘭苕，答書蕉葉，都是斷腸句。   <br />   鷗沙外，還笑失群鴛鷺。淒涼煙水深處。碧箋空寄江南弄，鴉墨亂無行數。   <br />   梅半樹。悵未識、佳人日暮情誰與。何時輦路。   <br />   共繫柳遊韉，印苔金屐，湖曲步春去。  </p>  <p align=\"center\">   <span class=\"style2\">摸魚兒‧柳絮</span>   <br />   惱晴空、日長無力，風吹不盡愁緒。馬頭零亂流光轉，粟粟巧粘紅樹。   <br />   閑意度。似特地、隨他燕子穿簾去。徘徊不語。   <br />   謾仿佛眉尖，留連眼底，芳草正如霧。   <br />   冥濛處。獨憑欄杆凝佇。翠蛾今在何許。隔花簫鼓春城暮。腸斷小窗微雨。   <br />   休更舞。明日看、池萍始信低飛誤。長橋短浦。   <br />   悵不似危紅，蒼苔點遍，猶澀馬蹄駐。  </p>  <p align=\"center\">   <span class=\"style2\">訴衷情</span>   <br />   渚蓮香貯一房秋。秋葉上人頭。年光鬢影偷換，堪歎不堪留。   <br />   人渺渺，事休休。恨悠悠。蓴鱸不夢，也●歸舟。家住滄洲。  </p>  <p align=\"center\">   <span class=\"style2\">台城路‧寄子發</span>   <br />   暮雲春樹江東遠，十年軟紅塵井。雨屋酣歌，月樓醉倚，還倩天風吹醒。   <br />   青鐙耿耿。算除卻淵明，誰憐孤影。自捲荷衣，石床高臥翠微冷。   <br />   山空但覺晝永。舊遊花柳夢，不忍重省。燕子梁空，雞兒巷靜，休說長安風景。   <br />   丹台路迥。怎見得玄都，●●芳徑。共理瑤笙，鳳凰花外聽。  </p>  <p align=\"center\">   <span class=\"style2\">臨江仙‧柳</span>   <br />   湘水曉行無酒，楚鄉客久思家。空城暗柳老愁芽。燕歸才社後，人老尚天涯。   <br />   記得津頭輕別，離觴愁聽琵琶。東風吹淚落鷗沙。一番新雨重，飛不起楊花。  </p>  <p align=\"center\">   <span class=\"style2\">唐多令</span>   <br />   涼露濕秋蕪。空庭啼蟪蛄。紫苔衣、猶護金鋪。疏箔翠眉人不見，流水急，泣鰥魚。   <br />   恨草倩誰鋤。西風吹鬢疏。問劉郎、別後何如。縱有桃花千萬樹，也不似，舊玄都。  </p>  <p align=\"center\">   <span class=\"style2\">如夢令</span>   <br />   特特問花消息。結果剩紅殘白。芍藥可人憐，相約荼蘼留客。   <br />   消得。消得。猶有一分春色。  </p>  <p align=\"center\">   <span class=\"style2\">如夢令</span>   <br />   聽盡西窗風雨。又聽東鄰砧杵。猶自立危欄，欄外青山無語。   <br />   何處。何處。一樹亂鴉啼暮。  </p>  <p align=\"center\">   <span class=\"style2\">南歌子</span>   <br />   結屋依蒼樹，開窗對碧山。西湖不厭久長看。玉勒鈿車偏在、六橋間。   <br />   露柳凝朝潤，煙花斂暮寒。才經人賞便闌殘。謝柳辭花、醉策瘦筇還。  </p>  <p align=\"center\">   <span class=\"style2\">南歌子</span>   <br />   細細金絲柳，重重青黛山。玉人樓上倚愁看。移得淺顰深恨、上眉間。   <br />   淚濕紅綃薄，香凝碧綺寒。多情別去未春殘。歸趁海棠開後、燕雙還。  </p>  <p align=\"center\">   <span class=\"style2\">點絳唇</span>   <br />   黃帽棕鞋，出門一步為行客。幾時寒食。岸岸梨花白。   <br />   馬首山多，雨外青無色。誰禁得。殘鵑孤驛。撲地春雲黑。  </p>  <p align=\"center\">   <span class=\"style2\">點絳唇</span>   <br />   千里平欄，水天低處山無數。斷城孤樹。城外人來去。   <br />   欲問青鸞，杳杳隨煙霧。空懷古。巴山何處。自翦鐙聽雨。  </p>  <p align=\"center\">   <span class=\"style2\">蝶戀花</span>   <br />   碧樹殘鵑啼未歇。昨夜春歸，不與行人別。留得綠楊枝上月。曉風吹作晴天雪。   <br />   龜甲屏低紅疊疊。火暖萸煙，羅薦鴛鴦熱。一插寶簪雲妥貼。下階先揀花枝折。  </p>  <p align=\"center\">   <span class=\"style2\">蝶戀花</span>   <br />   深院蕭蕭梧葉雨。知道秋來，不見秋來處。雲壓小橋人不渡。黃蘆苦竹愁如霧。   <br />   四壁秋聲誰更賦。人只留春，不解留秋住。秋又欲歸天又暮。斜陽紅影隨鴉去。  </p>  <p align=\"center\">   <span class=\"style2\">虞美人</span>   <br />   滿城風雨消凝處。誰是潘郎句。蕭蕭楊柳●凋黃。醉渡官橋瘦馬、踏輕霜。   <br />   舊時都道遊春好。不似秋光小。菊花過了海棠來。定是催歸錦字、不須開。  </p>  <p align=\"center\">   <span class=\"style2\">阮郎歸</span>   <br />   教他雙燕意循循。隔湖楊柳深。芹香泥滑趁新晴。差池來往頻。   <br />   春浪暖，綠無痕。醒人也醉人。斷橋日落水雲昏。歸舟個個輕。  </p>  <p align=\"center\">   <span class=\"style2\">阮郎歸</span>   <br />   桃花坊陌散香紅。捎鞭驟玉驄。官河柳帶結春風。高樓小燕空。   <br />   山晻靄，草蒙茸。江南春正濃。王孫家在畫橋東。相尋無路通。  </p>  <p align=\"center\">   <span class=\"style2\">渡江雲</span>   <br />   流鶯啼怨粉，嫩寒著柳，語尚困東風。問荒垣舊蘚，煙雨何時，濺淚瘞危紅。   <br />   僽不盡，對亂花、芳草茸茸。嗟綺塵、漂零無定，綃幕燕巢空。   <br />   匆匆。玉鑾聲杳，繡屋香消，謾精神入夢。記舊家、定場聲價，曾冠深宮。   <br />   香魂仿佛留環佩，正淡月、春霧朦朦。花影底，長年恨鎖雲容。  </p>  <p align=\"center\">   <span class=\"style2\">卜算子</span>   <br />   疏樹小花風，別浦殘鵑雨。不是王孫忘卻歸，草沒歸來路。   <br />   空積瑣窗塵，誰按瓊簫譜。暗把金錢卜遠人，爭敢分明語。  </p>  <p align=\"center\">   <span class=\"style2\">眼兒媚</span>   <br />   謝家池館占花中。微雨濕春風。豔紅修碧，濃香疏影，浮動簾櫳。   <br />   嬌蛾聚翠尋春夢，衣上淚痕重。閑窗愁對，金籠鸚鵡，彩帶芙蓉。  </p>  <p align=\"center\">   <span class=\"style2\">眼兒媚</span>   <br />   傷春情味酒頻中。困倚小屏風。寶釵斜插，懶來梳洗，懶出簾櫳。   <br />   雲鬟   <a target=\"_blank\" href=\"http://140.111.1.40/yitic/frc/frc16954.htm\">●</a>鬌嬌無力，此醉不禁重。分明仿佛，未央楊柳，太液芙蓉。  </p>  <p align=\"center\">   <span class=\"style2\">謁金門</span>   <br />   但病酒。愁對清明時候。不為吟詩應也瘦。坐久衣痕皺。   <br />   曾約花間攜手。空憶洛陽耆舊。道不相逢還卻又。海棠開廝句。  </p>  <p align=\"center\">   <span class=\"style2\">南鄉子</span>   <br />   急雨漲潮頭。越樹吳城勢拍浮。海鶴一聲蒼竹裂，扁舟。輕載行雲壓水流。   <br />   獨倚最高樓。回首屏山疊疊秋。江上數峰人不見，沙鷗。曾識西風獨客愁。  </p>  <p align=\"center\">   <span class=\"style2\">酹江月‧梅和彥國</span>   <br />   探春消息，覺南枝開遍，北枝猶闕。越女娉婷天下白，堪與冰霜爭潔。   <br />   孤影棱棱，暗香楚楚，水月成三絕。行雲不動，素波輕浣塵襪。   <br />   回首雪裡關山，玉龍吹怨，似替人幽咽。溪上園林應滿樹，一徑莓苔縈折。   <br />   金馬疏籬，玉堂茅舍，終是風光別。尋花欲語，對花卻又無說。  </p>  <p align=\"center\">   <span class=\"style2\">酹江月</span>   <br />   片雲凝墨，看荷花才濕，依然無雨。水檻空明人少到，恰恰幽禽相語。   <br />   曲几橫陳，長琴高掛，自奏南風譜。俄聞刀尺，隔窗人翦霜苧。   <br />   因念西子湖邊，鬧紅一舸，曾宿鴛鴦浦。翠羽不傳滄島信，日暮閒情●與。   <br />   懶拂鸞箋，懶拈象管，秀句同誰賦。孤鴻程杳，夕陽低下平楚。  </p>  <p align=\"center\">   <span class=\"style2\">玉蝴蝶</span>   <br />   獨立軟紅塵表，遠吞翠霧，平挹紋瀾。草長西垣，生怕隔斷雙鬟。   <br />   樹梢明、夕陽未冷，菱葉靜、新雨初乾。倚欄杆。一聲鵝管，人影高寒。   <br />   休尋。王孫桂隱，白雲雞犬，曾識劉安。羽扇綸巾，不知門外有人閑。   <br />   袖素手、懶招黃鵠，寫碧箋、空寄青鸞。且盤桓。聽風聽雨，山北山南。  </p>  <p align=\"center\">   <span class=\"style2\">玉蝴蝶</span>   <br />   野樹昏鴉歸盡，素煙如練，低罩平蕪。斷壁飛樓，紅翠似有還無。   <br />   女牆矮、月籠粉雉，娃館靜、塵暗金鋪。問清都。廣寒仙子，別後何如。   <br />   愁予。十年夢境，淺歌短酒，總是歡娛。寂寞秦郎，不堪離鏡照鸞孤。   <br />   記曲徑、共攜素手，向閑窗、頻撚吟鬚。怕西湖。少年遊伴，說著當初。  </p>  <p align=\"center\">   <span class=\"style2\">金縷曲</span>   <br />   仙骨清無暑。愛蘭橈、撐入鴛波，錦雲深處。   <br />   休唱採蓮雙槳曲，老卻鷗朋鷺侶。   <br />   算只有、青山如故。舊雨初晴新水漲，畫橋低、杳靄迷蒼渚。頭戴笠，日亭午。   <br />   獨醒耿耿空懷楚。渺愁予、岸芷江蘺，尚青青否。   <br />   錦瑟謾彈斑竹恨，難寫湘妃怨語。   <br />   悵誰與、孤芳為主。流水無聲雲不動，向漁郎、欲覓桃源路。船尾帶，落花去。  </p>  <p align=\"center\">   <span class=\"style2\">霜天曉角</span>   <br />   綺帷高揭。風動流蘇結。興在夜涼多處，蘭燼短、半明滅。   <br />   醉徹。香未絕。紫簫聲乍歇。聲入碧雲堆裡，還起舞、桂花月。  </p>  <p align=\"center\">   <span class=\"style2\">浪淘沙</span>   <br />   芍藥小紗窗。唾碧茸長。粉香猶涴舊時妝。玉佩丁東仙步遠，好處難忘。   <br />   草草賦高唐。終是荒涼。涼蟾飛入合歡床。爭得花陰重邂逅，才不思量。  </p>  <p align=\"center\">   <span class=\"style2\">燭影搖紅‧次韻</span>   <br />   中酒情懷，怨春羞見桃花面。王孫別去草萋萋，十里青如染。   <br />   不恨梨雲夢遠。恨只恨、盟深交淺。一般孤悶，兩下相思，黃昏依黯。   <br />   樓依斜陽，翠鸞不到音書遠。綠窗空對繡鴛鴦，●縷憑誰翦。   <br />   知在新亭舊院。杜鵑啼、東風意懶。便歸來後，也過清明，花飛春減。  </p>  <p align=\"center\">   <span class=\"style2\">生查子</span>   <br />   飛塵入建章，樂事難重見。白髮故宮娃，閑說沈香宴。   <br />   霓裳秋夢寒，●靸黏冰片。螢火起庭莎，猶憶輕羅扇。  </p>  <p align=\"center\">   <span class=\"style2\">醉落魄</span>   <br />   水西雲北。錦苞泫露無顏色。夜寒花外眠雙鶒。莫唱江南，誰是鷓鴣客。   <br />   薄情青女司花籍。粉愁紅怨啼螿急。月明倦聽山陽笛。渺渺征鴻，千里楚天碧。  </p>  <p align=\"center\">   <span class=\"style2\">江神子</span>   <br />   雲階步影夜淒涼。采丹房。宿芽黃。萬粟千螢，風露四欄香。   <br />   歌斷小山枝上月，環佩冷，怯流光。   <br />   年時金屋罩琴床。憶情郎。淡梳妝。筍玉春纖，挼蕊細浮觴。   <br />   愁夜滿城今舊雨，分付菊，自重陽。  </p>  <p align=\"center\">   <span class=\"style2\">八聲甘州</span>   <br />   斂雙蛾、冷雨立氈車，離思上青楓。想天階辭輦，長門分鏡，征騎西東。   <br />   應被嬋娟早誤，誰遣出深宮。鸞袖不堪綰，前事成空。   <br />   獨掩琵琶無語，恨主恩太薄，淚臉彈紅。又爭如漢月，深夜照簾櫳。   <br />   草青青、年年歸夢，算北來、應自有征鴻。還堪笑，玉關何事，不鎖春風。  </p>  <p align=\"center\">   <span class=\"style2\">清平樂</span>   <br />   寒泉如線。莎石綿雲軟。十里梅花香一片。不記入山深淺。   <br />   謾留兩袖春風。羅浮舊夢成空。獨對欄杆明月，教人猶憶山中。  </p>  <p align=\"center\">   <span class=\"style2\">清平樂</span>   <br />   苑秋涼早。石徑幽花小。霜絮飛飛風草草。翠碧斕斑馳道。   <br />   香溝詩葉難尋。依然綠淺紅深。倚竹空歌黃鵠，誰招青塚遊雲。  </p>  <p align=\"center\">   <span class=\"style2\">塞翁吟</span>   <br />   短綠抽堤草，芳信未許花知。尚留凍梗冰枝。蘚石雪消遲。   <br />   方塘水淺鴛鴦冷，沙際水翼相依。拾翠約，踏青期。終是樂遊稀。   <br />   相思。江南遠，漁汀渺渺，還又是、梅花謝時。   <br />   有多少、舊愁新恨，縱羅虯、妙曲風流，怎比紅兒。   <br />   何時再得，畫鷁搖春，豐樂樓西。  </p>  <p align=\"center\">   <span class=\"style2\">塞翁吟</span>   <br />   風柳吹殘醉，推枕夢便難尋。小院靜，曲屏深。翦不斷輕陰。   <br />   新蠶乍掃鵝毛細，纖手鏤葉如針。又負了，賞花心。聽高樹鳴禽。   <br />   千金。嗟難買，飄紅墜粉，怕容易、愁痕暗侵。   <br />   但惜取、嬋娟好在，任千里、杳杳鴻迷，渺渺魚沈。   <br />   相如未老，盡把衷腸，分付瑤琴。  </p>  <p align=\"center\">   <span class=\"style2\">憶舊遊</span>   <br />   憶寒煙古驛，淡月孤舟，無限江山。落葉牽離思，到秋來，夜夜夢入長安。   <br />   故人翦燭清話，風雨半窗寒。甚宦海漂流，客氈寂寞，忍說閑關。   <br />   征衫賦歸去，喜故里西湖，不厭重看。莫待青春晚，趁鶯花未老，覓醉尋歡。   <br />   故園更有松竹，富貴不如閑。卻指顧斜陽，長歌李白行路難。  </p>  <p align=\"center\">   <span class=\"style2\">憶舊遊</span>   <br />   對庭蕪黯淡，院柳蕭疏，還又深秋。正一星鐙暗，更一聲雁過，一點螢流。   <br />   合成一片離思，都在小紅樓。想撲地陰雲，人愁不盡，替與天愁。   <br />   酸風未應●，雨簌簌瀟瀟，欲下還收。憶繡幃貪睡，任花梢晨影，移上簾鉤。   <br />   被池半捲紅浪，衣冷覆熏篝。怎忘得江南，風流庾信空白頭。  </p>  <p align=\"center\">   <span class=\"style2\">小秦王</span>   <br />   眼溜秋潢臉暈霞。寶釵斜壓兩盤鴉。分明認得蕭郎是，佯憑欄杆喚賣花。  </p>  <p align=\"center\">   <span class=\"style2\">小秦王</span>   <br />   水拍長堤沒軟沙。菰蒲深處釣魚家。罾頭免得黏風絮，船尾依然帶落花。  </p>  <p align=\"center\">   <span class=\"style2\">木蘭花令</span>   <br />   月墮觚棱寒鵲起。露拭秋空清似水。西風昨起過江南，紅葉黃蕪三四里。   <br />   香蓴先近幽人齒。斷杵偏來征客耳。滄洲無路迷將歸，●疊楚山●夢裡。  </p>  <p align=\"center\">   <span class=\"style2\">八拍蠻</span>   <br />   翠袖籠香醒宿酒，銀屏汲水淪新茶。幾處杜鵑啼暮雨，來禽空老一春花。  </p>  <p align=\"center\">   <span class=\"style2\">好女兒</span>   <br />   恨結眉峰。兩抹青濃。   <br />   不忺人、昨夜曾中酒，甚小蠻綠困，太真紅醉，肯嫁東風。   <br />   無奈游絲墮蕊，盡日●逐飛蓬。   <br />   把西園、鬥草芳期阻，怕明朝微雨，庭莎翠滑，濕透蓮弓。  </p>  <p align=\"center\">   <span class=\"style2\">桃園憶故人</span>   <br />   苧蘿山下花藏路。只許流鶯來去。吹落梨花無數。香雪迷官渡。   <br />   浣紗溪淺人何許。空對碧雲凝暮。歸去春愁如霧。奈五更風雨。  </p>  <p align=\"center\">   <span class=\"style2\">憶悶令</span>   <br />   岸柳絲絲青尚淺。漸春歸吳苑。繚垣不隔花屏，愛翠深紅遠。   <br />   瞥地飛來何處燕。小烏衣新翦。想芹短、未出香泥，波面時時點。  </p>  <p align=\"center\">   <span class=\"style2\">極相思</span>   <br />   雲頭灰冷，金彝熏透茜羅衫。可人猶帶，紫陌青門，珠淚斑斑。   <br />   自恨移根無宿土，紅姿減、綠意闌珊。有誰知我，花明眼暗，如霧中看。  </p>  <p align=\"center\">   <span class=\"style2\">少年遊</span>   <br />   釵雲垂耳未勝冠。私語別青鸞。露帳銀床，海棠睡足，偏稱晚來看。   <br />   一年一夢青樓曲，香淺被池寒。卻聽西風，小窗殘雨，紅葉滿長安。  </p>  <p align=\"center\">   <span class=\"style2\">燕歸來</span>   <br />   三疊曲，四愁詩。心事少人知。西風未老燕遲歸。巢冷半乾泥。   <br />   流紅句，回文字。除燕知，誰能記。一聲恰到畫樓西。雲壓小鴻低。  </p>  <p align=\"center\">   <span class=\"style2\">睡花陰令</span>   <br />   愁雲歇雨，淨洗一奩秋霽。枝上鵲、欲棲還起。曲欄人獨倚。   <br />   持杯酌月，月未醉、笑人先醉。忘醉倚、木犀花睡。滿衣花影碎。  </p>  <p align=\"center\">   <span class=\"style2\">望仙樓</span>   <br />   九仙山曉。霧冥冥、一鶴飛來華表。銜得紅雲花島。雙蒂仙桃小。   <br />   破罌旋汲香泉，短   <a target=\"_blank\" href=\"http://140.111.1.40/yitic/frc/frc04076.htm\">●</a>閑鋤春草。愁種愁深多少。頭白鴛鴦老。  </p>  <p align=\"center\">   <span class=\"style2\">眼兒媚</span>   <br />   苔箋醉草調清平。鴉墨濕浮雲。霓裳步冷，瓊簫聲斷，舊夢關心。   <br />   小喬不戀周郎老，翠被折秋痕。那堪門外，黃花紅葉，細雨更深。  </p>  <p align=\"center\">   <span class=\"style2\">愛月夜眠遲</span>   <br />   小市收鐙，漸柝聲隱隱，人語沈沈。月華如水，香街塵冷，欄杆瑣碎花陰。   <br />   羅幃不隔嬋娟，多情伴人，孤枕最分明。見屏山翠疊，遮斷行雲。   <br />   因記款曲西廂，趁淩波步影，笑拾遺簪。元宵相次近也，沙河簫鼓，恰是如今。   <br />   行行舞袖歌裙。歸還不管更深。黯無言，新愁舊月，空照黃昏。  </p>  <p align=\"center\">   <span class=\"style2\">花心動</span>   <br />   醒眼明霞，問染成、晴堤幾分秋色。膩困未醒，欲語還羞，掩映霧籠煙冪。   <br />   豔姿相亞柔枝妥，恁嬌倚、西風無力。只疑是、彩雲散影，誤留仙魄。   <br />   不見芳卿信息。但曉沁嫣紅，雨濕輕白。落日光中，窺影橫塘，恰似試妝脈脈。   <br />   芳心空有韶華想，忍拼與、清霜狼籍。雁聲裡、丹楓伴人淚滴。  </p>  <p align=\"center\">   <span class=\"style2\">薄倖</span>   <br />   眼波橫秀。乍睡起、茸窗倦繡。甚脈脈、欄杆憑曉，一握亂絲如柳。   <br />   最惱人、微雨慳晴，飛紅滿地春風驟。記帕折香綃，簪敲涼玉，小約清明前後。   <br />   昨夢行雲何處，應只在、春城迷酒。對溪桃羞語，海棠貪困，鶯聲喚醒愁仍舊。   <br />   勸花休瘦。看釵盟再合，秋千小院同攜手。回文錦字，寄與知他信否。  </p>  <p align=\"center\">   <span class=\"style2\">風流子</span>   <br />   紅錦舊同心。西池上、曾與繫青禽。記山水寫情，秋桐促軫，鴛鴦縈恨，春繡停針。   <br />   常歎好風妨畫扇，明月墜瑤簪。短夢易殘，一聲長笛，新愁無限，何處孤砧。   <br />   香奩依然在，但鸞鏡、孤影渺渺難尋。雨後胭脂，應想粉蝕塵侵。   <br />   悵去帆漸杳，魚鱗浪淺，遠箋難寄，鴻尾雲深。回首高樓，不堪煙雨平林。  </p>  <p align=\"center\">   <span class=\"style2\">清商怨</span>   <br />   黃花丹葉紺草。染恨西園曉。夢度秦樓，孤鴻雲影倒。   <br />   連環舊約忘了。應記●、綠珠嬌小。莫翦回文，玉關人未老。  </p>  <p align=\"center\">   <span class=\"style2\">台城路</span>   <br />   海棠才試春光小，西風便吹秋去。白石粼粼，丹林點點，裝綴東皋南浦。   <br />   清遊頓阻。謾空有園林，可無鐘鼓。一曲庭花，隔江誰與問商女。   <br />   離懷渾似夢裡，碧雲猶冉冉，佳人何處。越岫雞盟，秦樓燕約，爭奈年華已暮。   <br />   憑高弔古。算只有梅花，伴人悽楚。極目天長，淡霞明斷雨。  </p>  <p align=\"center\">   <span class=\"style2\">醉公子</span>   <br />   曉入蓬萊島。松下鋤瑤草。貪看碧桃花。誤遊金母家。   <br />   一酌窪樽露。醉失歸來路。不見董雙成。隔花聞笛聲。  </p>  <p align=\"center\">   <span class=\"style2\">台城路</span>   <br />   畫樓西送斜陽下，不隨逝波東去。野曠莎長，山空木短，零落紅衣南浦。   <br />   遊雲路阻。便魂斷蒼梧，怨弦誰鼓。空採江蘺，●●●●弔湘女。   <br />   迢迢千里萬里。碧天空雁信，傳意無處。翠袖閑籠，珠幃怨臥，幾度黃昏●暮。   <br />   相思自古。悵獨客三吳，故人三楚。懶話巴山，翦鐙同聽雨。  </p>  <p align=\"center\">   <span class=\"style2\">慶春宮</span>   <br />   江影涵空，山光浮水，畫樓直倚東城。落葉聲稀，歸鴻聲杳，晚風卻遞鐘聲。   <br />   去天咫尺，只疑是、齊雲摘星。欄杆凝佇，愁見垂楊，煙絮縈縈。   <br />   官梅冷笑相迎。●怕繁枝，容易凋零。因念●●，吟仙鶴去，斷橋誰賦疏清。   <br />   染雲如黛，這雪意、看看做成。有誰知得，庾信閒愁，陶令閒情。  </p>  <p align=\"center\">   <span class=\"style2\">陽臺怨</span>   <br />   月明如白日。遮徑花陰密密。未見黃雲襯襪來，空伴花陰立。   <br />   疑是碧瑤台，不放彩鸞飛出。隱隱隔花清漏急。一巾紅露剩。  </p>  <p align=\"center\">   <span class=\"style2\">夢江南</span>   <br />   花霧濕，黯黯覆庭蕪。十二欄杆空見月，誰教涼影伴人孤。素被帶香鋪。   <br />   情荏苒，金屋又笙竽。天際有雲難載鶴，牆東無樹可啼烏。春夢繞西湖。  </p>  <p align=\"center\">   <span class=\"style2\">巫山一段雲‧王氏樓</span>   <br />   酒力欺愁薄，輕紅暈臉微。雙鴛誰袖出青閨。劃襪步東西。   <br />   倦蝶棲香懶，雛鶯調語低。釵盟惟有燭花知。半醉欲歸時。  </p>  <p align=\"center\">   <span class=\"style2\">憶秦娥</span>   <br />   秋乍覺。露涼頓覺羅衾薄。羅衾薄。黃昏庭院，水風簾幕。   <br />   欄杆待月花時約。愁長夢短渾忘卻。渾忘卻。南山猿鶴，北枝烏鵲。  </p>  <p align=\"center\">   <span class=\"style2\">八犯玉交枝‧招寶山觀月上</span>   <br />   滄島雲連，綠瀛秋入，暮景欲沈洲嶼。   <br />   無浪無風天地白，聽得潮生人語。   <br />   擎空孤柱。翠倚高閣憑虛，中流蒼碧迷煙霧。惟見廣寒門外，青無重數。   <br />   遙想貝闕珠宮，瓊林玉樹。不知還是何處。   <br />   倩誰問、淩波輕步。謾凝睇、乘鸞秦女。   <br />   想庭曲、霓裳正舞。莫須長笛吹愁去。怕喚起魚龍，三更噴作前山雨。  </p>  <p align=\"center\">   <span class=\"style2\">夜行船</span>   <br />   十二欄杆和露倚。銀潢淡、玉蟾如洗。萬籟無聲，纖雲不染，目斷楚天千里。   <br />   自把黃花閑數蕊。空招隱、湘君山鬼。古劍埋光，孤燈倒影，咄咄樹猶如此。  </p>  <p align=\"center\">   <span class=\"style2\">薦金蕉</span>   <br />   梅邊當日江南信。醉語無憑准。斜陽丹葉一簾秋。燕去鴻來，相憶幾時休。  </p>  <p align=\"center\">   <span class=\"style2\">思佳客</span>   <br />   落盡殘紅雨乍收。新篁靜院叫鉤輈。柳絲輕拂欄杆角，怕引閒愁懶上樓。   <br />   春淡淡，水悠悠。綺窗曾為牡丹留。轉頭千載真成夢，贏得春風一枕愁。  </p>  <p align=\"center\">   <span class=\"style2\">思佳客</span>   <br />   日影扶花一萬重。秋香閣下又芙蓉。舊時楚楚霓裳曲，移入長楊短柳中。   <br />   文甃碧，朵牆紅。金輿蒼鼠玉華宮。行人忍聽啼烏怨，笛裡欄杆落葉風。  </p>  <p align=\"center\">   <span class=\"style2\">蝶戀花</span>   <br />   燕燕樓空簾意靜。露葉如啼，紅沁胭脂井。淺約深盟期未定。木犀風裡鴛鴦徑。   <br />   楚岫秦眉相入映。私倚雲欄，淡月籠花頂。今夕蘭釭空弔影。繡衾羅薦餘香冷。  </p>  <p align=\"center\">   <span class=\"style2\">秋蕊香</span>   <br />   三徑歸來秋早。門外金鋪誰掃。東籬不種閑花草。惱亂西風未了。   <br />   霜華侵鬢淵明老。南山曉。啼紅怨綠駸駸少。自采落英黃小。  </p>  <p align=\"center\">   <span class=\"style2\">解連環</span>   <br />   綺疏人獨。記芙蓉院宇，玉簫同宿。   <br />   尚隱約、屏窄山多，●衾暖浪浮，帳香雲撲。   <br />   步襪蹁然，又何處、秦箏金屋。●柔簪易折，破鏡難留，斷縷難續。   <br />   斜陽謾窮倦目。甚天寒袖薄，猶倚修竹。   <br />   待聽雨、閑說前期，奈心在江南，人在江北。   <br />   老卻休文，自笑我、腰圍如束。莫思量，尋花傍柳，舊時杜曲。  </p>  <p align=\"center\">   <span class=\"style2\">雪獅兒‧梅</span>   <br />   武林春早，乘興試問，孤山枝南枝北。見說椒紅，初破芳苞猶綠。   <br />   羅浮夢熟。記曾有、幽禽同宿。依稀似、縞衣楚楚，佳人空谷。   <br />   嬌小春意未足。甚嬌羞，怕入玉堂金屋。誤學宮妝，粉額蜂黃輕撲。   <br />   江空歲晚，最難是、舊交松竹。忒幽獨。笛倚畫樓西曲。  </p>  <p align=\"center\">   <span class=\"style2\">探芳信‧和草窗西湖春感詞</span>   <br />   坐清晝。記步幄行春，短亭呼酒。悵湔裙香遠，波痕尚依舊。   <br />   赤欄橋下桃花觀，寒勒花枝瘦。轉回廊、古瓦生松，暗泉鳴甃。   <br />   山雨夜來驟。便綠漲平堤，雲橫遠岫。細認沙頭，還見有落紅否。   <br />   楊花自趁東風去，空白鴛鴦首。勸遊人、莫把驕驄繫柳。  </p>  <p align=\"center\">   <span class=\"style2\">瑣窗寒</span>   <br />   小袖啼紅，殘茸唾碧，深愁如織。閒愁不斷，冉冉舞絲千尺。   <br />   倚修筠、袖籠淺寒，望人在水西雲北。想綠楊影裡，蘭舟輕艤，赤欄橋側。   <br />   遊劇歸來，恨汗濕酥融，步慳襪窄。蘭情蕙盻，付與棲鸞消息。   <br />   奈無情、風雨做愁，帳鐙閃閃春寂寂。夢相思、一枕巫山，更畫樓吹笛。  </p>  <p align=\"center\">   <span class=\"style2\">一寸金</span>   <br />   樓倚寒城，隔岸江山見東越。   <br />   望遠紅千尺，遊絲起舞，空青一段，斜陽明滅。   <br />   孤樹秋聲歇。霜枝嫋、尚留病葉。欄杆外、帶郭人家，蜂房幾盤折。   <br />   我獨逍遙，乘虛憑遠，天風醒毛髮。   <br />   問西窗停燭，誰吟巴雨，連床鼓瑟，誰彈湘月。   <br />   消得青鸞下，分明是、絳台紫闕。何時約、姑射仙人，試手回翦雪。  </p>  <p align=\"center\">   <span class=\"style2\">聲聲慢</span>   <br />   藏鶯院靜，浮鴨池荒。綠陰不減紅芳。高臥虛堂。南風時送微涼。   <br />   遊韉踐香未遍，怪青春、別我堂堂。閑裡好，有故書盈篋，新酒盈缸。   <br />   只怕吳霜侵鬢，歎春深銅雀，空老周郎。弱絮沾泥，如今夢冷平康。   <br />   翻思舊遊蹤跡，認斷雲、低度橫塘。離恨滿，甚月明、偏照小窗。  </p>  <p align=\"center\">   <span class=\"style2\">越山青</span>   <br />   四月時。五月時。柳絮無風不肯飛。捲簾看燕歸。   <br />   雨淒淒。草淒淒。及早關門睡起遲。省人多少詩。  </p>  <p align=\"center\">   <span class=\"style2\">尾犯‧霅‧中</span>   <br />   寶蠟夜籠花，不礙畫樓，無限清景。病葉分秋，翦愁桐金井。   <br />   銀漢外、塵飛不到，暮雲收、琉璃萬頃。弁山橫翠，好倩西風，送上江心鏡。   <br />   霓裳空楚楚，鈞天舊夢難省。最憶嬋娟，●釵鈿香冷。   <br />   欲高跨、嬌鸞歸去，又還愁、烏啼酒醒。獨思前事，夜永誰問相如病。  </p>  <p align=\"center\">   <span class=\"style2\">兩同心</span>   <br />   踏青歸後，小步西園。翠袖薄、新篁難倚，綠窗潤、弱絮輕粘。   <br />   春風急，暮雨淒然。早聽啼鵑。   <br />   憶昔幾度湖邊。款曲花前。約俊客、同傾鑿落，看遊女、同上秋千。   <br />   春無主，落日低煙。芳草年年。  </p>  <p align=\"center\">   <span class=\"style2\">瑤花慢‧雪</span>   <br />   疏疏密密，漠漠紛紛，乍舞風無力。殘磚斷礎，才轉眼、化作方圭圓璧。   <br />   非花非絮，似騁巧、先投窗隙。立小樓、不見青山，萬里鳥飛無跡。   <br />   休鄰凍梗冰苔，算飛入園林，都是春色。年華婉娩，誰通道、老卻梁園詞客。   <br />   踏青近也，且一白、何消三白。把一白、分與梅花，要點壽陽妝額。  </p>  <p align=\"center\">   <span class=\"style2\">破陣子</span>   <br />   柳浪六橋春碧，香塵十里花風。好是爛遊濃醉後，畫●欄杆見小紅。紅明綠暗中。   <br />   舊約湧金門道，紗籠畢竟相逢。只恐入城歸路雜，便轉頭樹北雲東。侯門深幾重。  </p>  <p align=\"center\">   <span class=\"style2\">鳳凰閣</span>   <br />   晴綿欺雪，撲撲紅樓錦幄。小蜻蜓載水花泊。   <br />   猶記橫波淺笑，香雲深約。甚可怪、匆匆忘卻。   <br />   尋芳人老，那得心情問著。雁程不到怨無托。   <br />   還又月笛幽院，風鐙疏箔。謾傍竹、寒籠翠薄。  </p>  <p align=\"center\">   <span class=\"style2\">歸田樂</span>   <br />   略彴橫溪曲。映帶短莎修竹。傍岸誰家屋。   <br />   愛水護遙碧，林擁深綠。呼布穀。東里西鄰才一簇。   <br />   社鼓初鳴春酒熟。長衫方帽，翁醉扶黃犢。   <br />   斷霞倦鵲，未晚先爭宿。門外月明山六六。  </p>  <p align=\"center\">   <span class=\"style2\">解佩令</span>   <br />   淺莎深苑，流螢暗度。問霜紈、藏在何處。   <br />   一自西風，亂翦翦、枝頭紅露。怕因循、彩鸞塵蠹。   <br />   歌台香散，離宮燭暗，謾消凝、淩波微步。   <br />   最怕黃昏，小樓外、零雲殘雨。把相思、共青鐙訴。  </p>  <p align=\"center\">   <span class=\"style2\">何滿子</span>   <br />   舞褥行雲襯步，歌紈片月生懷。歌殘舞罷花困軟，凝情猶小徘徊。   <br />   髻滑頻扶墮珥，裙低略露弓鞋。   <br />   當日凝香清燕，慣聽八拍三台。謝娘荀令都●老，匆匆好夢驚回。   <br />   閑指青衫舊淚，空連半股鸞釵。  </p>  <p align=\"center\">   <span class=\"style2\">更漏子</span>   <br />   楝花風，都過了。冷落綠陰池沼。春草草，草離離。離人歸未歸。   <br />   暗魂消，頻夢見。依約舊時庭院。紅笑淺，綠顰深。東風不自禁。  </p>  <p align=\"center\">   <span class=\"style2\">慶清朝</span>   <br />   山束灘聲，月移石影，寒江夜色空浮。丹青古壁，風幡橫臥東流。   <br />   小艤載雲輕棹，湖痕漸落葑泥稠。津亭外，隔船吹笛，喚起眠鷗。   <br />   非但予愁渺渺，料那人，應自有、一襟愁。霜棲露泊，容易吹白人頭。   <br />   漠漠荻花勝雪，擬尋靜岸略移舟。留閑耳，聽鶯小院，聽雨西樓。  </p>  <p align=\"center\">   <span class=\"style2\">一落索</span>   <br />   盡日西欄憑醉。新寒難睡。袖爐煙冷帳雲寬，倩倩倩、先溫被。   <br />   空對短屏山水。清清無寐。卻思十里小紅樓，應不報、平安字。  </p>  <p align=\"center\">   <span class=\"style2\">琴調相思引</span>   <br />   鴉墨斜行印粉香。倚樓凝望過鴻將。寸心天遠，月冷夢浮湘。   <br />   題恨謾留詩葉小，合歡空戀舞衣長。舊愁千斛，深淺倩誰量。  </p>  <p align=\"center\">   <span class=\"style2\">生查子</span>   <br />   釵頭綴玉蟲，耿耿東窗曉。京洛少年遊，猶恨歸來早。   <br />   寒食正梨花，古道多芳草。今夜試青鐙，依舊春花小。  </p>  <p align=\"center\">   <span class=\"style2\">合歡帶‧效柳體</span>   <br />   令巍巍、一段風流。看情性、忒溫柔。   <br />   記是河橋曾識面，兩凝情、欲問還羞。沈吟半晌，蟬欹舞鬢，鶯澀歌喉。   <br />   到黃昏飲散，●雖未語，心已相留。   <br />   紗窗低轉，紅袖同攜，隨花歸去秦樓。   <br />   酒力難禁花易軟，聚眉峰、點點清愁。瞋人笑語，朦朧嬌眼，   <a target=\"_blank\" href=\"http://140.111.1.40/yitic/frc/frc16954.htm\">●</a>鬌扶頭。   <br />   醒來時、月轉西廂，隔窗猶聽箜篌。  </p>  <p align=\"center\">   <span class=\"style2\">思佳客</span>   <br />   家住銀塘東復東。赤欄橋下笑相逢。春風豆蔻抽新綠，夜雨茱萸濕老紅。   <br />   鷗鳥散，水天空。綺窗昨夢已無蹤。月昏雲淡莎汀小，簾影重重花影中。  </p>  <p align=\"center\">   <span class=\"style2\">思佳客</span>   <br />   東壁誰家夜搗砧。荊江流滯客偏聞。三三五五瀟湘雁，飛盡南雲入北雲。   <br />   人獨自，月黃昏。青鐙紅蕊落繽紛。野篁謾白秋蕭索，無雨無風也閉門。  </p>  <p align=\"center\">   <span class=\"style2\">思佳客</span>   <br />   霜醉秋花錦覆堤。西風一舸小橋西。閑將窗下紅蘭夢，寫入江南白苧詞。   <br />   芳緒斷，舊遊非。空遺香墨濕烏絲。碧雲冉冉無窮恨，只有山陽短笛知。  </p>  <p align=\"center\">   <span class=\"style2\">滿江紅</span>   <br />   脂雨東流，覺春去、綠陰如幄。嘗記得、桃花碧徑，自憐幽獨。   <br />   日暮碧雲空冉冉，摘花小袖猶依竹。望江南、草色欲連天，人江北。   <br />   誰共翦，西窗燭。誰共度，西園曲。甚采香情懶，楚騷誰續。   <br />   海遠休尋雙燕信，夜長爭忍孤鸞宿。夾緗簽、曾有舊題詩，鐙前讀。  </p>  <p align=\"center\">   <span class=\"style2\">浣溪沙</span>   <br />   鴉墨鴛茸暗小窗。梔花時遞淡中香。何須華屋豔紅妝。   <br />   櫳月涼篩金瑣碎，床琴清寫玉丁當。風車閑倚在回廊。  </p>  <p align=\"center\">   <span class=\"style2\">浣溪沙</span>   <br />   薄薄梳妝細掃眉。鬟鴉雙疊嶺雲低。對人濃笑問歸期。   <br />   荀令老來香已減，謝娘別後夢應迷。一番心事只春知。  </p>  <p align=\"center\">   <span class=\"style2\">浣溪沙</span>   <br />   紅紫妝林綠滿池，遊絲飛絮兩依依。正當谷雨弄晴時。   <br />   射鴨矮欄蒼蘚滑，畫眉小檻晚花遲。一年彈指又春歸。  </p>  <p align=\"center\">   <span class=\"style2\">浣溪沙</span>   <br />   豆蔻枝頭冷蝶飛。荼蘼花裡老鶯啼。懶留春住聽春歸。   <br />   北海芳樽誰共醉，東山遊屐近應稀。小窗寒草送春時。  </p>  <p align=\"center\">   <span class=\"style2\">西江月</span>   <br />   猶記春風庭院，桃花初識劉郎。綠腰傳得舊官腔。自向花前學唱。   <br />   錦瑟空尋小袖，翠衾尚帶餘香。一番拈起一思量。又是桃花月上。  </p>  <p align=\"center\">   <span class=\"style2\">西江月</span>   <br />   楚塞殘星幾點，關山明月三年。長亭猶有竹如椽，可惜中郎不見。   <br />   折柳新愁未歇，落梅舊夢誰圓。何人吹向內門前。一片鷓鴣清怨。  </p>  <p align=\"center\">   <span class=\"style2\">西江月</span>   <br />   漠漠河橋柳外，愔愔門巷鐙初。笙歌飲散醉相扶。明月伴人歸去。   <br />   娃館深藏雲木，女牆斜掠煙蕪。水天空闊見西湖。鶴立夜寒多處。  </p>  <p align=\"center\">   <span class=\"style2\">西江月</span>   <br />   暗柳荒城疊鼓，小花靜院深鐙。年年寒食可曾晴。今夜晴猶未穩。   <br />   豆蔻梢頭二月，杜鵑枝上三更。春風知得此時情。吹動秋千紅影。  </p>  <p align=\"center\">   <span class=\"style2\">西江月</span>   <br />   小立畫橋西畔，仙車驀送香風。多情問我太匆匆。疑是當年小宋。   <br />   須識蓬山不遠，梨雲路杳無蹤。覺來斜月隔簾櫳。不是相逢是夢。  </p>  <p align=\"center\">   <span class=\"style2\">滿庭芳</span>   <br />   寒食無情，陽春如客，晚風落盡繁枝。落紅堆徑，小檻立移時。   <br />   樂事不堪再省，吳鄉遠、愁思依依。誰家燕，斜穿繡幕，輕惹畫梁泥。   <br />   還知。人寂寞，殷勤軟語，來說差池。怕王孫歸去，芳草離離。   <br />   倚翠屏山夢斷，無心聽、啼鳥催歸。何時向，溪流練帶，一舸載鴟夷。  </p>  <p align=\"center\">   <span class=\"style2\">減字木蘭花</span>   <br />   雞兒畫曲。處處箏蓁鳴雨屋。十載重遊。柳外啼烏也怨秋。   <br />   粉楹醉墨。燕去樓空人不識。醉踏花陰。錯認人家月下門。  </p>  <p align=\"center\">   <span class=\"style2\">減字木蘭花</span>   <br />   三生杜牧。慣識小紅樓上宿。壓帽花斜。醉跨門前白鼻騧。   <br />   歸來尋睡。懶撥熏爐溫素被。兩袖香塵。肯信春風老得人。  </p>  <p align=\"center\">   <span class=\"style2\">減字木蘭花</span>   <br />   一番春暮。惱人更下瀟瀟雨。花片紛紛。燕子人家都是春。   <br />   莫留春住。問春歸去家何處。春與人期。春未歸時人未歸。  </p>  <p align=\"center\">   <span class=\"style2\">木蘭花慢</span>   <br />   遠鐘消斷夢，又霜信、到紋窗。有六曲屏山，四垂斗帳，重錦方床。   <br />   輕寒畫眉尚懶，想留連、一線枕痕香。無語因誰悒怏，何心重理絲簧。   <br />   花房。空記舊周郎。指印●鴛鴦。悄不堪●●，暗塵繡陌，淡月幽坊。   <br />   休憑敗紅寄遠，怕驚波、侵字不成行。坐憶江南信息，斷腸蘸甲清觴。  </p>  <p align=\"center\">   <span class=\"style2\">木蘭花慢</span>   <br />   泥涼閑倚竹，奈冉冉、碧雲何。愛水檻空明，風疏畫扇，雪透香羅。   <br />   惺松未成楚夢，看玲瓏、清影罩平坡。便有一庭秋意，碎蛩聲亂寒莎。   <br />   銀河。不起纖波。天似水，月明多。算江南再有，賀方回在，空費吟哦。   <br />   年年自圓自缺，恨紫簫、聲斷玉人歌。謾對雙鴛素被，翠屏十二嵯峨。  </p>  <p align=\"center\">   <span class=\"style2\">木蘭花令</span>   <br />   一聲啼鷢無芳草。南浦晴波雲渺渺。蠹塵珠網滿香車，三十六橋春悄悄。   <br />   垂楊柳舞吹笙道。紅粉台空灰蝶小。惜花心性不禁愁，莫放墮香隨去鳥。  </p>  <p align=\"center\">   <span class=\"style2\">菩薩蠻</span>   <br />   翠鸞不隔巫山路。無人肯指行雲處。徙倚最高樓。秋波春望愁。   <br />   先來愁似霧。更下絲絲雨。芳徑濺香泥。苔花滑馬蹄。  </p>  <p align=\"center\">   <span class=\"style2\">菩薩蠻</span>   <br />   瑤琴欲把相思譜。殷勤難寫相思語。人在碧苕濱。相思煙水深。   <br />   鱗波流碎月。荏苒年芳歇。何處寄相思。白蘋秋一枝。  </p>  <p align=\"center\">   <span class=\"style2\">水龍吟</span>   <br />   曉星低射疏欞，殢寒卻枕還慵起。炊煙逗屋，隔房人語，鐙前行李。   <br />   霜滑平橋，霧迷衰草，時聞流水。悵雕鞍獨擁，清寒滿袖，入斜月、空山裡。   <br />   謾把鞭梢暗指。酒旗邊、柴門又閉。分水點墨，因風欲寄，梅花萬里。   <br />   寶帳春慵，夢中肯信，有人憔悴。待歸來、別倚新腔，換卻淚毫愁紙。  </p>  <p align=\"center\">   <span class=\"style2\">早梅芳近</span>   <br />   碧溪灣，疏竹外，正小春天氣。綠珠羞澀，半吐椒紅可人意。   <br />   月香傳瘦影，露臉凝清淚。笑倡條冶葉，怕冷尚貪睡。   <br />   馬行遲，雪未霽。還憶前村裡。青禽啁哳，疑是當時夢初起。   <br />   舊愁歸塞管，遠恨瀟湘水。望江南，故人家萬里。  </p> "}