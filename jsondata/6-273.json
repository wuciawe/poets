{"id":"6-273","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">楊師道</font>   </b>  </div>  <p align=\"center\">（？～647）字景猷，華陰人，隋宗室也。清警有才思。入唐，尚桂陽公主，封   <br />   安德郡公。貞觀中，拜侍中，參豫朝政，遷中書令，罷為吏部尚書。師道善草   <br />   隸，工詩，每與有名士燕集，歌詠自適。卒諡曰懿。集十卷。今編詩一卷。  </p>  <p align=\"center\">   <b>    <font color=\"#FF6600\">隴頭水</font>   </b>   <br />   隴頭秋月明，隴水帶關城。笳添離別曲，風送斷腸聲。   <br />   映雪峰猶暗，乘冰馬屢驚。霧中寒雁至，沙上轉蓬輕。   <br />   天山傳羽檄，漢地急徵兵。陣開都護道，劍聚伏波營。   <br />   於茲覺無渡，方共濯胡纓。  </p>  <p align=\"center\">   <b>    <font color=\"#FF6600\">中書寓直詠雨簡褚起居上官學士</font>   </b>   <br />   雲暗蒼龍闕，沉沉殊未開。窗臨鳳凰沼，颯颯雨聲來。   <br />   電影入飛閣，風威凌吹台。長簷響奔溜，清簟肅浮埃。   <br />   早荷葉稍沒，新篁枝半摧。茲晨悵多緒，懷友自難裁。   <br />   況復重城內，日暮獨裴回。玉階良史筆，金馬掞天才。   <br />   高甍通散騎，復道駕蓬萊。思君贈桃李，於此冀瓊瑰。  </p>  <p align=\"center\">   <b>    <font color=\"#FF6600\">闕題</font>   </b>   <br />   漢家伊洛九重城，御路浮橋萬里平。桂戶雕樑連綺翼，虹梁繡柱映丹楹。   <br />   朝光欲動千門曙，麗日初照百花明。燕趙蛾眉舊傾國，楚宮腰細本傳名。   <br />   二月桑津期結伴，三春淇水逐關情。蘭叢有意飛雙蝶，柳葉無趣隱啼鶯。   <br />   扇裡細妝將夜並，風前獨舞共花榮。兩鬟百萬誰論價，一笑千金判是輕。   <br />   不為披圖來侍寢，非因主第奉身迎。羊車詎畏青門閉，兔月今宵照後庭。  </p>  <p align=\"center\">   <b>    <font color=\"#FF6600\">初秋夜坐應詔</font>   </b>   <br />   玉琯涼初應，金壺夜漸闌。滄池流稍潔，仙掌露方漙。   <br />   雁聲風處斷，樹影月中寒。爽氣長空淨，高吟覺思寬。  </p>  <p align=\"center\">   <b>    <font color=\"#FF6600\">賦終南山用風字韻應詔</font>   </b>   <br />   眷言懷隱逸，輟駕踐幽叢。白雲飛夏雨，碧嶺橫春虹。   <br />   草綠長楊路，花疏五柞宮。登臨日將晚，蘭桂起香風。  </p>  <p align=\"center\">   <b>    <font color=\"#FF6600\">詠飲馬應詔</font>   </b>   <br />   清晨控龍馬，弄影出花林。躞蹀依春澗，聯翩度碧潯。   <br />   苔流染絲絡，水潔寫雕簪。一御瑤池駕，詎憶長城陰。  </p>  <p align=\"center\">   <b>    <font color=\"#FF6600\">初宵看婚</font>   </b>   <br />   洛城花燭動，戚里畫新蛾。隱扇羞應慣，含情愁已多。   <br />   輕啼濕紅粉，微睇轉橫波。更笑巫山曲，空傳暮雨過。  </p>  <p align=\"center\">   <b>    <font color=\"#FF6600\">侍宴賦得起坐彈鳴琴二首（一作楊希道詩）</font>   </b>   <br />   北林鵲夜飛，南軒月初進。調弦發清徵，蕩心祛褊吝。   <br />   變作離鴻聲，還入思歸引。長歎未終極，秋風飄素鬢。   <br />   絲傳園客意，曲奏楚妃情。罕有知音者，空勞流水聲。  </p>  <p align=\"center\">   <b>    <font color=\"#FF6600\">詠琴（一作楊希道詩）</font>   </b>   <br />   久擅龍門質，孤竦嶧陽名。齊娥初發弄，趙女正調聲。   <br />   嘉客勿遽反，繁弦曲未成。  </p>  <p align=\"center\">   <b>    <font color=\"#FF6600\">詠笙（一作楊希道詩）</font>   </b>   <br />   短長插鳳翼，洪細摹鸞音。能令楚妃歎，復使荊王吟。   <br />   切切孤竹管，來應雲和琴。  </p>  <p align=\"center\">   <b>    <font color=\"#FF6600\">應詔詠巢烏</font>   </b>   <br />   桂樹春暉滿，巢烏刷羽儀。朝飛麗城上，夜宿碧林陲。   <br />   背風藏密葉，向日逐疏枝。仰德還能哺，依仁遂可窺。   <br />   驚鳴雕輦側，王吉自相知。  </p>  <p align=\"center\">   <b>    <font color=\"#FF6600\">奉和夏日晚景應詔</font>   </b>   <br />   輦路夾垂楊，離宮通建章。日落橫峰影，雲歸起夕涼。   <br />   雕軒動流吹，羽蓋息回塘。薙草生還綠，殘花落尚香。   <br />   青巖類姑射，碧澗似汾陽。幸屬無為日，歡娛尚未央。  </p>  <p align=\"center\">   <b>    <font color=\"#FF6600\">奉和聖制春日望海</font>   </b>   <br />   春山臨渤海，征旅輟晨裝。回瞰盧龍塞，斜瞻肅慎鄉。   <br />   洪波回地軸，孤嶼映雲光。落日驚濤上，浮天駭浪長。   <br />   仙台隱螭駕，水府泛黿梁。碣石朝煙滅，之罘歸雁翔。   <br />   北巡非漢後，東幸異秦皇。搴旗羽林客，跋距少年場。   <br />   龍擊驅遼水，鵬飛出帶方。將舉青丘繳，安訪白霓裳。  </p>  <p align=\"center\">   <b>    <font color=\"#FF6600\">春朝閒步</font>   </b>   <br />   休沐乘閒豫，清晨步北林。池塘藉芳草，蘭芷襲幽衿。   <br />   霧中分曉日，花裡弄春禽。野徑香恆滿，山階筍屢侵。   <br />   何須命輕蓋，桃李自成陰。  </p>  <p align=\"center\">   <b>    <font color=\"#FF6600\">還山宅</font>   </b>   <br />   暮春還舊嶺，徙倚玩年華。芳草無行徑，空山正落花。   <br />   垂籐掃幽石，臥柳礙浮槎。鳥散茅簷靜，雲披澗戶斜。   <br />   依然此泉路，猶是昔煙霞。  </p>  <p align=\"center\">   <b>    <font color=\"#FF6600\">詠馬</font>   </b>   <br />   寶馬權奇出未央，雕鞍照曜紫金裝。春草初生馳上苑，秋風欲動戲長楊。   <br />   鳴珂屢度章台側，細蹀經向濯龍傍。徒令漢將連年去，宛城今已獻名王。  </p>  <p align=\"center\">   <b>    <font color=\"#FF6600\">奉和詠弓</font>   </b>   <br />   霜重麟膠勁，風高月影圓。烏飛隨帝輦，雁落逐鳴弦。  </p>  <p align=\"center\">   <b>    <font color=\"#FF6600\">詠硯</font>   </b>   <br />   圓池類璧水，輕翰染煙華。將軍欲定遠，見棄不應賒。  </p>  <p align=\"center\">   <b>    <font color=\"#FF6600\">奉和正日臨朝應詔</font>   </b>   <br />   皇猷被寰宇，端扆屬元辰。九重麗天邑，千門臨上春。  </p>  <p align=\"center\">   <b>    <font color=\"#FF6600\">詠舞（一作楊希道詩）</font>   </b>   <br />   二八如回雪，三春類早花。分行向燭轉，一種逐風斜。   <br />  </p> "}