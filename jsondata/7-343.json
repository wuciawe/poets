{"id":"7-343","content":"   <div align=\"center\">   <span class=\"style1\">周紫芝</span>  </div>  <p align=\"center\">（1082～1155）南宋文學家。字少隱，號竹坡居士，宣城（今安徽宣州市）人。   <br />   紹興進士。高宗年間，為禮、兵部架閣文字、右迪功郎敕令所刪定官。歷任樞密   <br />   院編修官、右司員外郎。紹興二十一年（1151）出知興國軍。  </p>  <p align=\"center\">   <span class=\"style2\">水龍吟‧天申節祝聖詞</span>   <br />   黃金雙闕橫空，望中隱約三山眇。春皇欲降，渚煙收盡，青虹正繞。   <br />   日到層霄，九枝光滿，普天俱照。看海中桃熟，雲幡絳節，冉冉度、滄波渺。   <br />   遙想建章宮闕，●薰風、月寒清曉。紅鸞影上，雲韶聲裡，蒙天一笑。   <br />   萬國朝元，百蠻款塞，太平多少。聽堯雲深處，人人盡祝，似天難老。  </p>  <p align=\"center\">   <span class=\"style2\">水龍吟‧題夢雲軒</span>   <br />   楚山千疊浮空，楚雲只在巫山住。鸞飛鳳舞，當時空記，夢中奇語。   <br />   曉日曈曨，夕陽零亂，嫋紅縈素。問如今依舊，霏霏冉冉，知他為、誰朝暮。   <br />   玉佩煙鬟飛動，炯星眸、人間相遇。嫣然一笑，陽城下蔡，盡成驚顧。   <br />   蕙帳春濃，蘭衾日暖，未成行雨。但丁甯莫似，陽臺夢斷，又隨風去。  </p>  <p align=\"center\">   <span class=\"style2\">水龍吟‧須江望九華作</span>   <br />   楚山木落風高，暮雲黯黯孤容瘦。天晴似洗，明霞消盡，玉巒排秀。   <br />   九鳳飛來，五雲深處，一時輕矯。恨三山不見，六鼇去後，天空遠、人將老。   <br />   堪笑此生如寄，信扁舟、釭來江表。望中愁眼，依稀猶認，數峰林杪。   <br />   萬里東南，跨江雲夢，此情多少。問何時還我，千岩萬壑，臥霜天曉。  </p>  <p align=\"center\">   <span class=\"style2\">浣溪沙‧今歲冬溫，近臘無雪，而梅殊未放。戲作浣溪沙三疊，以望發奇秀</span>   <br />   近臘風光一半休。南枝未動北枝愁。嫦娥莫是見人羞。   <br />   麼鳳不傳蓬島信，杜鵑空辦鶴林秋。便須千杖打梁州。  </p>  <p align=\"center\">   <span class=\"style2\">浣溪沙</span>   <br />   欲醉江梅興未休。待篘春甕洗春愁。不成歡緒卻成羞。   <br />   天意若教花似雪，客情寧恨鬢如秋。趁他何遜在揚州。  </p>  <p align=\"center\">   <span class=\"style2\">浣溪沙</span>   <br />   無限春情不肯休。江梅未動使人愁。東昏覷得玉奴羞。   <br />   對酒情懷疑是夢，憶花天氣黯如秋。喚春雲夢澤南州。  </p>  <p align=\"center\">   <span class=\"style2\">浣溪沙‧和陳相之題煙波圖</span>   <br />   水上鳴榔不繫船。醉來深閉短篷眠。潮生潮落自年年。   <br />   一尺鱸魚新活計，半蓑煙雨舊衣冠。廟堂空有畫圖看。  </p>  <p align=\"center\">   <span class=\"style2\">浣溪沙</span>   <br />   多病嫌秋怕上樓。苦無情緒懶抬頭。雁來不寄小銀鉤。   <br />   一點離情深似海，萬重淒恨黯如秋。怎生禁得許多愁。  </p>  <p align=\"center\">   <span class=\"style2\">浣溪沙</span>   <br />   醽醁新翻碧玉壺。水精釵嫋絳紗符。吳姬親手碎菖蒲。   <br />   綏索繫時新睡起，榴花剪處要人扶。心情還似去年無。  </p>  <p align=\"center\">   <span class=\"style2\">浣溪沙</span>   <br />   學畫雙蛾苦未成。鬢雲新結翠鬟輕。伴人歌笑已多情。   <br />   飛絮亂花閑院宇，舞鸞歌鳳小娉婷。陽關休唱斷腸聲。  </p>  <p align=\"center\">   <span class=\"style2\">卜算子‧席上送王彥猷</span>   <br />   江北上歸舟，再見江南岸。江北江南幾度秋，夢裡朱顏換。   <br />   人是嶺頭雲，聚散天誰管。君似孤雲何處歸，我似離群雁。  </p>  <p align=\"center\">   <span class=\"style2\">卜算子‧再和彥猷</span>   <br />   霜葉下孤篷，船在垂楊岸。早是淒涼惜別時，更惜年華換。   <br />   別酒解留人，拼醉君休管。醉裡朱弦莫謾彈，愁入參差雁。  </p>  <p align=\"center\">   <span class=\"style2\">卜算子‧西窗見剪榴花</span>   <br />   絮盡柳成空，春去花如掃。窗外枝枝海石榴，特為幽人好。   <br />   密葉過疏籬，薄豔明芳草。剪得花時卻倚闌，樓上人垂手。  </p>  <p align=\"center\">   <span class=\"style2\">木蘭花‧語人曰：相馬失之肥，相士失之瘦，世亦豈可以是論    <br />    人物乎！戲作此詞，為花衢狹客一笑   </span>   <br />   嫦娥天上人誰識。家在蓬山煙水隔。不應著意眼前人，便是登瀛當日客。   <br />   雙眸炯炯秋波滴。也解人間青與白。檀郎未摘月邊枝，枉是不教花愛惜。  </p>  <p align=\"center\">   <span class=\"style2\">木蘭花</span>   <br />   江頭雨後山如髻。催送新涼風有意。月來楊柳綠陰中，秋在梧桐疏影外。   <br />   小窗紋簟涼如水。歲歲年年同此味。眼前不忍對西風，夢裡更堪追往事。  </p>  <p align=\"center\">   <span class=\"style2\">減字木蘭花</span>   <br />   春閑晝永。城下江深山倒影。淨掃風埃。收拾煙光入句來。   <br />   短窗閑倚。身似浮雲門似水。誰伴餘年。結得青山一個緣。  </p>  <p align=\"center\">   <span class=\"style2\">減字木蘭花‧內子生日</span>   <br />   蓬萊三島。上有青青千歲草。玉佩煙鬟。來作人間一笑歡。   <br />   麻姑行酒。萼綠華歌清韻嫋。玉秀蘭芳。醉舞東風彩袖長。  </p>  <p align=\"center\">   <span class=\"style2\">減字木蘭花‧數花，蓋造物者以娛萱堂老人也。    <br />    師醇以長短句分餉一枝，竹坡作此解以贊之   </span>   <br />   西山岩桂。常恨香聞煙雨外。何似君家。戲彩堂前早試花。   <br />   黃金千粟。風撼芳條香馥馥。一剪無多。桃李漫山奈俗何。  </p>  <p align=\"center\">   <span class=\"style2\">減字木蘭花‧晁別駕生日</span>   <br />   當年文伯。曾是東坡門下客。文采風流。奕葉傳芳總未休。   <br />   為公持酒。願祝彩衣無限壽。歸覲楓宸。剩醉長安幾度春。  </p>  <p align=\"center\">   <span class=\"style2\">攤破浣溪沙‧茶詞</span>   <br />   蒼璧新敲小鳳團。赤泥開印煮清泉。醉捧纖纖雙玉筍，鷓鴣斑。   <br />   雪浪濺翻金縷袖，松風吹醒玉酡顏。更待微甘回齒頰，且留連。  </p>  <p align=\"center\">   <span class=\"style2\">攤破浣溪沙‧湯詞</span>   <br />   門外青驄月下嘶。映階籠燭畫簾垂。一曲陽關聲欲盡，不多時。   <br />   鳳餅未殘雲腳乳，水沈催注玉花瓷。忍看捧甌春筍露，翠鬟低。  </p>  <p align=\"center\">   <span class=\"style2\">水調歌頭‧生日詞者，蓋自竹坡老人始也</span>   <br />   白髮三千丈，雙鬢不勝垂。人間憂喜如夢，老矣更何之。   <br />   蘧玉行年過了，未必如今俱是，五十九年非。擬把彭殤夢，分付舉癡兒。   <br />   君莫羨，客起舞，壽瓊卮。此生但願，長遣猿鶴共追隨。   <br />   金印借令如斗，富貴那能長久，不飲竟何為。莫問蓬萊路，從古少人知。  </p>  <p align=\"center\">   <span class=\"style2\">水調歌頭‧王次卿歸自彭門，中秋步月</span>   <br />   作濯錦橋邊月，幾度照中秋。年年此夜清景伴我與君遊。   <br />   萬里相隨何處，看盡吳波越嶂，更向古徐州。應為霜髯老，西望倚黃樓。   <br />   天如水，雲似掃，素魂流。不知今夕何夕，相對語羈愁。   <br />   故國歸來何事，記易南枝驚鵲，還對玉蟾羞。踏盡疏桐影，更復為君留。  </p>  <p align=\"center\">   <span class=\"style2\">水調歌頭‧丙午登白鷺亭作</span>   <br />   歲晚念行役，江闊渺風煙。六朝文物何在，回首更淒然。   <br />   倚盡危樓傑觀，暗想瓊枝璧月，羅襪步承蓮。桃葉山前鷺，無語下寒灘。   <br />   潮寂寞，浸孤壘，漲平川。莫愁艇子何處，煙樹杳無邊。   <br />   王謝堂前雙燕，空繞烏衣門巷，斜日草連天。只有台城月，千古照嬋娟。  </p>  <p align=\"center\">   <span class=\"style2\">水調歌頭‧雨後月出西湖作</span>   <br />   落日在煙樹，雲水兩空濛。淡霞消盡，何事依約有微紅。   <br />   湖上晚來風細，吹盡一天殘雨，蒼翠濕千峰。誰遣長空月，冷浸玉壺中。   <br />   問明月，應解笑，白頭翁。不堪老去，依舊臨水照衰容。   <br />   良夜幾橫煙棹，獨倚危檣西望，目斷遠山重。但恨故人遠，此樂與誰同。  </p>  <p align=\"center\">   <span class=\"style2\">沙塞子‧中秋無月</span>   <br />   秋雲微淡月微羞。雲黯黯、月彩難留。只應是、嫦娥心裡，也似人愁。   <br />   幾時回步玉移鉤。人共月、同上南樓。卻重聽、畫闌西角，月下輕謳。  </p>  <p align=\"center\">   <span class=\"style2\">沙塞子‧席上送趙戒叔，時東南方擾</span>   <br />   玉溪秋月浸寒波。忍持酒、重聽驪歌。不堪對、綠陰飛閣，月下羞蛾。   <br />   夜深驚鵲轉南柯。慘別意、無奈愁何。他年事、不須重問，轉更愁多。  </p>  <p align=\"center\">   <span class=\"style2\">鷓鴣天</span>   <br />   荷氣吹涼到枕邊。薄紗如霧亦如煙。清泉浴後花垂雨，白酒傾時玉滿船。   <br />   釵欲溜，髻微偏。卻尋霜粉撲香綿。冰肌近著渾無暑，小扇頻搖最可憐。  </p>  <p align=\"center\">   <span class=\"style2\">鷓鴣天‧七夕</span>   <br />   烏鵲橋邊河漢流。洗車微雨濕清秋。相逢不似長相憶，一度相逢一度愁。   <br />   雲卻靜，月垂鉤。金針穿得喜回頭。只應人倚欄杆處，便似天孫梳洗樓。  </p>  <p align=\"center\">   <span class=\"style2\">鷓鴣天‧李彥恢生日</span>   <br />   樽酒年年樂事多。古銅猶得幾摩挲。他時人物君須記，玉筍班中李泰和。   <br />   煩翠袖，把金荷。功名餘事且高歌。新來學得長生訣，寫就黃庭不換鵝。  </p>  <p align=\"center\">   <span class=\"style2\">鷓鴣天‧沈彥述生日</span>   <br />   名在休文季孟間。一時風味更蕭然。瓊林不逐春風老，安用丹砂巧駐顏。   <br />   春入戶，酒吹瀾。小桃枝上錦闌斑。明年欲與君為壽，無路相從入道山。  </p>  <p align=\"center\">   <span class=\"style2\">鷓鴣天‧和劉長孺有贈</span>   <br />   嫋嫋雲梳曉髻堆。涓涓秋淨眼波回。舊家十二峰前住，偶為襄王下楚台。   <br />   閑院靜，小桃開。劉郎前度幾回來。東風易得行雲散，花裡傳觴莫謾催。  </p>  <p align=\"center\">   <span class=\"style2\">鷓鴣天‧和孫子紹菊花詞</span>   <br />   晴日烘簾暖似春。菊回霜暈淺仍深。誰知此地栽花手，便是當時嗅蕊人。   <br />   秋渺渺，夜沈沈。一聲清唱嫋殘音。嬌癡應挽香羅比，六幅雙裙染郁金。  </p>  <p align=\"center\">   <span class=\"style2\">鷓鴣天</span>   <br />   一點殘紅欲盡時。乍涼秋氣滿屏幃。梧桐葉上三更雨，葉葉聲聲是別離。   <br />   調寶瑟，撥金猊。那時同唱鷓鴣詞。如今風雨西樓夜，不聽清歌也淚垂。  </p>  <p align=\"center\">   <span class=\"style2\">鷓鴣天‧前一首，自為之也</span>   <br />   年少登高意氣多。黃花壓帽醉嵯峨。如今滿眼看華髮，強撚茱萸奈老何。   <br />   千疊岫，萬重波。一時分付與秦娥。明年身健君休問，且對秋風捲翠螺。  </p>  <p align=\"center\">   <span class=\"style2\">鷓鴣天</span>   <br />   終日看山不厭山。尋思百計不如閑。何時得到重陽日，醉把茱萸仔細看。   <br />   欹醉帽，倚雕闌。偶然攜酒卻成歡。籬邊黃菊關心事，觸誤愁人到酒邊。  </p>  <p align=\"center\">   <span class=\"style2\">鷓鴣天‧荊州都倅‧生日</span>   <br />   讀盡牙籤玉軸書。不知門外有圍蔬。借令未解鑾坡去，也合讎書在石渠。   <br />   微雨後，小寒初。滿斟長壽碧琳腴。不須更問荊州路，便上追鋒御府車。  </p>  <p align=\"center\">   <span class=\"style2\">鷓鴣天‧年歌之，不甚如人意，聊載於此，為長短句體之助云</span>   <br />   樓上緗桃一萼紅。別來開謝幾東風。武陵春盡無人處，猶有劉郎去後蹤。   <br />   香合小，翠簾重。今宵何事偶相逢。行雲又被風吹散，見了依前是夢中。  </p>  <p align=\"center\">   <span class=\"style2\">鷓鴣天</span>   <br />   彩鷁雙飛雪浪翻。楚歌聲轉綠楊灣。一川紅旆初銜日，兩岸朱樓不下簾。   <br />   闌倚處，玉垂纖。白團扇底藕絲衫。未成密約回秋水，看得羞時隔畫簷。  </p>  <p align=\"center\">   <span class=\"style2\">鷓鴣天</span>   <br />   花褪殘紅綠滿枝。嫩寒猶透薄羅衣。池塘雨細雙鴛睡，楊柳風輕小燕飛。   <br />   人別後，酒醒時。午窗殘夢子規啼。樽前心事人誰問，花底閒愁春又歸。  </p>  <p align=\"center\">   <span class=\"style2\">採桑子‧雨後至玉壺軒</span>   <br />   跳珠雨罷風初靜，闌檻憑虛。絳闕清都。只在仙人碧玉壺。   <br />   九原喚起王摩詰，畫作新圖。十里芙蕖。乞與知章老鑒湖。  </p>  <p align=\"center\">   <span class=\"style2\">西江月</span>   <br />   畫幕燈前細雨，垂蓮盞裡清歌。玉纖持板隔香羅。不放行雲飛過。   <br />   今夜塵生洛浦，明朝雨在巫山。羞蛾且莫鬥彎環。不似司空見慣。  </p>  <p align=\"center\">   <span class=\"style2\">西江月</span>   <br />   池面風翻弱絮，樹頭雨退嫣紅。撲花蝴蝶杳無蹤。又做一場春夢。   <br />   便是一成去了，不成沒個來時。眼前無處說相思。要說除非夢裡。  </p>  <p align=\"center\">   <span class=\"style2\">西江月</span>   <br />   羅袖雲輕霧薄，醉肌玉軟花柔。相逢不道有春愁。只道春來微瘦。   <br />   一點人間深意，數聲柳下輕謳。帶將離恨上歸舟。腸斷月斜時候。  </p>  <p align=\"center\">   <span class=\"style2\">西江月</span>   <br />   髮白猶欹旅枕，溪深未掛煙莎。往來苕霅意如何。應有輕鷗笑我。   <br />   細算年來活計，只消一個漁舟。金魚無分不須求。只乞鱸魚換酒。  </p>  <p align=\"center\">   <span class=\"style2\">西江月‧席上賦雙荔子</span>   <br />   連理枝頭並蒂，同心帶上雙垂。背燈偷贈語低低。一點濃情先寄。   <br />   翡翠釵頭摘處，鴛鴦枕上醒時。酸甜紅顆阿誰知。別是人間滋味。  </p>  <p align=\"center\">   <span class=\"style2\">西江月‧和孫子紹拒霜詞</span>   <br />   天意未教秋老，花容剷地宜霜。酒肌紅軟玉肌香。不與梨花同樣。   <br />   來伴孫郎小宴，臨風為舞霓裳。更深綠水照紅妝。便是採蓮船上。  </p>  <p align=\"center\">   <span class=\"style2\">西江月</span>   <br />   誰把藍揉翡翠，天將蠟做梅花。晚來秋水映殘霞。水墨新描圖畫。   <br />   紙上寫將心去，眼邊送卻愁來。今回相見比前回。心下忡忡越日煞。  </p>  <p align=\"center\">   <span class=\"style2\">小重山</span>   <br />   溪上晴山簇翠螺。曉來霜葉醉，小池荷。瑣窗秋意苦無多。簾繡捲，黃菊兩三窠。   <br />   小睡擁香羅。起來勻醉粉，玉垂梭。只愁無奈夜長何。你去也，今夜早來麼。  </p>  <p align=\"center\">   <span class=\"style2\">小重山‧方元相生日</span>   <br />   碧玉山圍十里湖。水雲天共遠，戲雙鳧。河陽花縣錦屏鋪。人不老，長日在蓬壺。   <br />   一笑且踟躕。會騎箕尾去，上雲衢。十分深注碧琳腴。休惜醉，醉後有人扶。  </p>  <p align=\"center\">   <span class=\"style2\">漢宮春‧己未中秋作</span>   <br />   秋意還深，漸銀床露冷，梧葉風高。嬋娟也應為我，羞照霜毛。   <br />   流年老盡，漫銀蟾、冷浸香醪。除盡把，平生怨感，一時分付離騷。   <br />   傷心故人千里，問陰晴何處，還記今宵。樓高共誰同看，玉桂煙梢。   <br />   南枝鵲繞，歎此生、飄轉江皋。須更約，他年清照，為人常到寒霄。  </p>  <p align=\"center\">   <span class=\"style2\">漢宮春‧然如身在孤山，雪後園林、水邊籬落，使人神氣俱清。    <br />    又明日，乃作此詞歌於妙香寮中，亦僕西來一可喜事也   </span>   <br />   香滿箱奩，看沈犀弄水，濃麝含薰。荀郎一時舊事，盡屬王孫。   <br />   殘膏勝馥，須傾囊、乞與蘭蓀。金獸暖，雲窗霧閣，為人洗盡餘醺。   <br />   依稀雪梅風味，似孤山盡處，馬上煙村。從來甲煎淺俗，那忍重聞。   <br />   蘇台燕寢，下重幃、深閉孤雲。都占得，橫斜亂影，伴他月下黃昏。  </p>  <p align=\"center\">   <span class=\"style2\">醉落魄</span>   <br />   江天雲薄。江頭雪似楊花落。寒燈不管人離索。照得人來，真個睡不著。   <br />   歸期已負梅花約。又還春動空飄泊。曉寒誰看伊梳掠。雪滿西樓，人在欄杆角。  </p>  <p align=\"center\">   <span class=\"style2\">醉落魄</span>   <br />   柳邊池閣。晚來捲地東風惡。人生不解頻行樂。昨日花開，今日風吹落。   <br />   楊花卻似人飄泊。春雲更似人情薄。如今始信從前錯。為個蠅頭，輕負青山約。  </p>  <p align=\"center\">   <span class=\"style2\">醉落魄‧重午日過石熙明，出侍兒鴛鴦</span>   <br />   薰風池閣。小紅橋下荷花薄。沙平水淺山如削。水上鴛鴦，何處風吹落。   <br />   今朝端午新梳掠。錦絲圍腕花柔弱。人生只有樽前樂。前度劉郎，莫負重來約。  </p>  <p align=\"center\">   <span class=\"style2\">醉落魄</span>   <br />   雲深海闊。天風吹上黃金闕。酒醒不記歸時節。三十年來，往事無人說。   <br />   浮生正似風中雪。丹砂豈是神仙訣。世間生死無休歇。長伴君閑，只有山中月。  </p>  <p align=\"center\">   <span class=\"style2\">阮郎歸</span>   <br />   酴醾花謝日遲遲。楊花無數飛。章台側畔盡風吹。飄零無定期。   <br />   煙漠漠，草萋萋。江南春盡時。可憐蹤跡尚東西。故園何日歸。  </p>  <p align=\"center\">   <span class=\"style2\">阮郎歸</span>   <br />   月欞疏影照嬋娟。閑臨小玉盤。棗花金釧出纖纖。棋聲敲夜寒。   <br />   飛雹冷，水精圓。夜深人未眠。笑催爐獸暖衾鴛。莫教銀漏殘。  </p>  <p align=\"center\">   <span class=\"style2\">阮郎歸‧西湖摘楊梅作</span>   <br />   西湖山下水潺潺。滿山風雨寒。枝頭紅日曉斕斑。越梅催曉丹。   <br />   連翠葉，擁金盤。玉池生乳泉。此生三度試甘酸。欲歸歸尚難。  </p>  <p align=\"center\">   <span class=\"style2\">青玉案‧淩歊台懷姑溪老人李端叔</span>   <br />   青鞋忍踏江沙路。恨人已、騎鯨去。筆底驊騮誰與度。   <br />   西州重到，可憐不見，華屋生存處。   <br />   秋江渺渺高臺暮。滿壁棲鴉醉時句。飛上金鸞人漫許。   <br />   清歌低唱，小蠻猶在，空濕梨花雨。  </p>  <p align=\"center\">   <span class=\"style2\">青玉案</span>   <br />   梅花落盡人誰管。暗淒斷、傷春眼。雪後平蕪春尚淺。   <br />   一簪華髮，滿襟離恨，羞做東風伴。   <br />   斗花小斛蘭芽短。猶是當時舊庭院。擬把新愁憑酒遣。   <br />   春衫重看，酒痕猶在，忍放金杯滿。  </p>  <p align=\"center\">   <span class=\"style2\">菩薩蠻</span>   <br />   翠蛾懶畫妝痕淺。香肌得酒花柔軟。粉汗濕吳綾。玉釵敲枕棱。   <br />   鬢絲雲御膩。羅帶還重繫。含笑出房櫳。羞隨臉上紅。  </p>  <p align=\"center\">   <span class=\"style2\">菩薩蠻</span>   <br />   風頭不定雲來去。天教月到湖心住。遙夜一襟愁。水風渾似秋。   <br />   藕花迎露笑。暗水飛螢照。漁笛莫頻吹。客愁人不知。  </p>  <p align=\"center\">   <span class=\"style2\">菩薩蠻‧賦疑梅香</span>   <br />   寶薰拂拂濃如霧。暗驚梅蕊風前度。依約似江村。餘香馬上聞。   <br />   畫橋風雨暮。零落知無數。收拾小窗春。金爐檀炷深。  </p>  <p align=\"center\">   <span class=\"style2\">西地錦</span>   <br />   雨細欲收還滴。滿一庭秋色。欄杆獨倚，無人共說，這些愁寂。   <br />   手把玉郎書跡。怎不教人憶。看看又是黃昏也，斂眉峰輕碧。  </p>  <p align=\"center\">   <span class=\"style2\">謁金門</span>   <br />   春雨細。開盡一番桃李。柳暗曲闌花滿地。日高人睡起。   <br />   綠浸小池春水。沙暖鴛鴦雙戲。薄倖更無書一紙。畫樓愁獨倚。  </p>  <p align=\"center\">   <span class=\"style2\">生查子</span>   <br />   春寒入翠帷，月淡雲來去。院落半晴天，風撼梨花樹。   <br />   人醉掩金鋪，閑倚秋千柱。滿眼是相思，無說相思處。  </p>  <p align=\"center\">   <span class=\"style2\">生查子</span>   <br />   青絲結曉鬟，臨鏡心情懶。知為曉愁濃，畫得雙蛾淺。   <br />   柳困玉樓空，花落紅窗暖。相對語春愁，只有春閨燕。  </p>  <p align=\"center\">   <span class=\"style2\">生查子</span>   <br />   新歡君未成，往事無人記。行雨共行雲，如夢還如醉。   <br />   相見又難言，欲住渾無計。眉翠莫頻低，我已無多淚。  </p>  <p align=\"center\">   <span class=\"style2\">生查子</span>   <br />   清歌憶去年，共唱秦樓曲。門外月橫波，帳裡人如玉。   <br />   秋風吹彩雲，夢斷驚難續。別調不堪聞，紅淚銷殘燭。  </p>  <p align=\"center\">   <span class=\"style2\">生查子</span>   <br />   金鞍欲別時，芳草溪邊渡。不忍上西樓，怕看來時路。   <br />   簾幕捲東風，燕子雙雙語。薄倖不歸來，冷落春情緒。  </p>  <p align=\"center\">   <span class=\"style2\">生查子</span>   <br />   輕雲淺護霜，曉日紅生砌。煙共寶薰濃，人與山長翠。   <br />   銀浪酒杯濃，錦幄雙鸞戲。庭下彩衣郎，共祝千千歲。  </p>  <p align=\"center\">   <span class=\"style2\">昭君怨</span>   <br />   滿院融融花氣。紅繡一簾垂地。往事憶年時，只春知。   <br />   風又暖。花漸滿。人似行雲不見。無計奈離情。惡銷凝。  </p>  <p align=\"center\">   <span class=\"style2\">秦樓月</span>   <br />   東風歇。香塵滿院花如雪。花如雪。看看又是，黃昏時節。   <br />   無言獨自添香鴨。相思情緒無人說。無人說。照人只有，西樓斜月。  </p>  <p align=\"center\">   <span class=\"style2\">天仙子</span>   <br />   雪似楊花飛不定。枝上凍禽昏欲暝。   <br />   寒窗相對話分飛，蕭鼓靜。燈炯炯。一曲陽關和淚聽。   <br />   酒入離腸愁欲凝。往事不堪重記省。   <br />   勸君莫上玉樓梯，風力勁。山色暝。忍看去時樓下徑。  </p>  <p align=\"center\">   <span class=\"style2\">漁家傲</span>   <br />   遇坎乘流隨分了。雞蟲得失能多少。兒輩雌黃堪一笑。堪一笑。鶴長鳧短從他道。   <br />   幾度秋風吹夢到。花姑溪上人空老。喚取扁舟歸去好。歸去好。孤篷一枕秋江曉。  </p>  <p align=\"center\">   <span class=\"style2\">漁家傲‧往歲阻風長蘆，夜半舟中所見如此</span>   <br />   月黑波翻江浩渺。扁舟繫纜垂楊杪。漁網橫江燈火鬧。紅影照。分明赤壁回驚棹。   <br />   風靜雲收天似掃。夢疑身在三山島。浮世功名何日了。從醉倒。柁樓紅日千岩曉。  </p>  <p align=\"center\">   <span class=\"style2\">漁家傲‧送李彥恢宰旌德</span>   <br />   休惜騎鯨人已遠。風流都被仍雲占。腰下錦條纏寶劍。光閃焰。人間莫作牛刀看。   <br />   見說河陽花滿縣。相邀更約疏狂伴。幸有小蠻開小燕。須少款。玉堂此去知非晚。  </p>  <p align=\"center\">   <span class=\"style2\">漁家傲‧矣。郡人以扶疏高花，絕勝水南。因為解嘲，呈元壽知縣</span>   <br />   路入雲岩山窈窕。岩花滴露花頭小。香共西風吹得到。秋欲杪。天還未放秋容老。   <br />   誰道水南花不好。猶勝金蕊渾如掃。留取光陰重一笑。須是早。黃花更惜重陽帽。  </p>  <p align=\"center\">   <span class=\"style2\">漁家傲‧夜飲木芙蓉下</span>   <br />   月黑天寒花欲睡。移燈影落清樽裡。喚醒妖紅明晚翠。如有意。嫣然一笑知誰會。   <br />   露濕柔柯紅壓地。羞容似替人垂淚。著意西風吹不起。空繞砌。明年花共誰同醉。  </p>  <p align=\"center\">   <span class=\"style2\">南柯子‧方錢唐出侍兒，范謝州要予作此詞</span>   <br />   蟬薄輕梳鬢，螺香淺畫眉。西湖人道似西施。人似西施濃淡、更相宜。   <br />   畫燭催歌板，飛花上舞衣。殷勤猶勸玉東西。不道使君腸斷、已多時。  </p>  <p align=\"center\">   <span class=\"style2\">南柯子</span>   <br />   霧帳蘭衾暖，薰爐寶篆濃。眼波猶帶睡朦朧。臥聽曉來雙燕、語春風。   <br />   螺淺歡餘黛，霞銷枕處紅。斷雲飛雨怕匆匆。欲去且留情緒、兩衝衝。  </p>  <p align=\"center\">   <span class=\"style2\">南柯子</span>   <br />   白羽傳觴急，金鞍躍馬遲。雲間彩鳳看雙飛。飛上碧梧枝上、穩雙棲。   <br />   林下風流女，堂東坦腹兒。此郎標韻世間稀。好為伯鸞舉案、又齊眉。  </p>  <p align=\"center\">   <span class=\"style2\">朝中措‧登西湖北高峰作</span>   <br />   西湖煙盡水溶溶。一笑與誰同。多謝湖邊霜菊，伴人三見秋風。   <br />   兩高南北，天教看盡，吳越西東。趁取老來猶健，登臨莫放杯空。  </p>  <p align=\"center\">   <span class=\"style2\">朝中措‧作長短句以招之</span>   <br />   大江流處是廬峰。蒼玉照晴空。何事淺鬟濃黛，卻成煙雨溟濛。   <br />   如今縱有，雲濤萬頃，翠巘千重。傳語雲間五老，一樽須要君同。  </p>  <p align=\"center\">   <span class=\"style2\">朝中措</span>   <br />   雨餘庭院冷蕭蕭。簾幕度微飆。鳥語喚回殘夢，春寒勒住花梢。   <br />   無聊睡起，新愁黯黯，歸路迢迢。又是夕陽時候，一爐沈水煙銷。  </p>  <p align=\"center\">   <span class=\"style2\">朝中措‧移桃花作</span>   <br />   小桃花動著枝濃。移得伴衰翁。多謝天公憐我，一時染就輕紅。   <br />   春光猶在，花枝未老，莫放樽空。休倚半岩煙樹，能消幾度東風。  </p>  <p align=\"center\">   <span class=\"style2\">朝中措</span>   <br />   黃昏樓閣亂棲鴉。天末淡微霞。風裡一池楊柳，月邊滿樹梨花。   <br />   陽臺路遠，魚沈尺素，人在天涯。想得小窗遙夜，哀弦撥斷琵琶。  </p>  <p align=\"center\">   <span class=\"style2\">虞美人‧西池見梅作</span>   <br />   短牆梅粉香初透。削約寒枝瘦。惱人知為阿誰開。還伴冷煙疏雨、做愁媒。   <br />   飄零苦恨春情薄。不管花開落。小池疏影弄寒沙。何似玉台鸞鏡、對橫斜。  </p>  <p align=\"center\">   <span class=\"style2\">虞美人‧食瓜有感</span>   <br />   西園摘處香和露。洗盡南軒暑。莫嫌坐上適來蠅。只恐怕寒、難近玉壺冰。   <br />   井花浮翠金盆小。午夢初回後。詩翁自是不歸來。不是青門、無地可移栽。  </p>  <p align=\"center\">   <span class=\"style2\">虞美人</span>   <br />   癡雲壓地風塵捲。雪共春寒淺。山城寒夜不燒燈。時見竹籬茅舍、兩三星。   <br />   九衢風裡香塵擁。十載鼇山夢。如今獨自倚冰簷。落盡短檠紅灺、不成眠。  </p>  <p align=\"center\">   <span class=\"style2\">江城子</span>   <br />   夕陽低盡柳如煙。淡平川。斷腸天。今夜十分，霜月更娟娟。   <br />   怎得人如天上月，雖暫缺，有時圓。   <br />   斷雲飛雨又經年。思淒然。淚涓涓。且做如今，要見也無緣。   <br />   因甚江頭來處雁，飛不到，小樓邊。  </p>  <p align=\"center\">   <span class=\"style2\">江城子</span>   <br />   碧梧和露滴清秋。小庭幽。翠煙流。羞帶一襟，明月上危樓。   <br />   苦恨秋江風與月，偏管斷，這些愁。   <br />   此情空道兩綢繆。信悠悠。幾時休。到得如今，剷地見無由。   <br />   擬待不能思想得，無限事，在心頭。  </p>  <p align=\"center\">   <span class=\"style2\">瀟湘夜雨‧濡須對雪</span>   <br />   樓上寒深，江邊雪滿，楚台煙靄空濛。一天飛絮，零亂點孤篷。   <br />   似我華顛雪領，渾無定、漂泊孤蹤。空淒黯，江天又晚，風袖倚蒙茸。   <br />   吾廬，猶記得，波橫素練，玉做寒峰。更短坡煙竹，聲碎玲瓏。   <br />   擬問山陰舊路，家何在、水遠山重。漁蓑冷，扁舟夢斷，燈暗小窗中。  </p>  <p align=\"center\">   <span class=\"style2\">瀟湘夜雨</span>   <br />   曉色凝暾，霜痕猶淺，九天春意將回。隔年花信，先已到江梅。   <br />   沈水煙濃如霧，金波滿、紅袖雙垂。仙翁醉，問春何處，春在玉東西。   <br />   瑤台。人不老，還從東壁，來步天墀。且細看八磚，花影遲遲。   <br />   會見朱顏綠鬢，家長近、咫尺天威。君知否，天教雨露，常滿歲寒枝。  </p>  <p align=\"center\">   <span class=\"style2\">瀟湘夜雨‧和潘都曹九日詞</span>   <br />   江繞淮城，雲昏楚觀，一枝煙笛誰橫。曉風吹帽，霜日照人明。   <br />   暗惱潘郎舊恨，應追念、菊老殘英。秋空晚，茱萸細撚，醽醁為誰傾。   <br />   人間，真夢境，新愁未了，綠鬢星星。問明年此會，誰寄幽情。   <br />   倚盡一樓殘照，何妨更、月到簾旌。憑闌久，歌君妙曲，誰是米嘉榮。  </p>  <p align=\"center\">   <span class=\"style2\">瀟湘夜雨‧二妙堂作</span>   <br />   楚尾江橫，斗南山秀，輞川誰畫新圖。幾時天際，平地出方壺。   <br />   應念江南倦客，家何在、飄泊江湖。天教共，銀濤翠壁，相伴老人娛。   <br />   長淮，看不盡，風帆落處，天在平蕪。算人間此地，豈是窮途。   <br />   好與婆娑盡日，應須待、月到金樞。山中飲，從教笑我，白首醉模糊。  </p>  <p align=\"center\">   <span class=\"style2\">宴桃源</span>   <br />   簾幕疏疏風透。庭下月寒花瘦。寬盡沈郎衣，方寸不禁僝僽。   <br />   難受。難受。燈暗月斜時候。  </p>  <p align=\"center\">   <span class=\"style2\">宴桃源</span>   <br />   林外野塘煙膩。衣上落梅香細。瘦馬步淩兢，人在亂山叢裡。   <br />   憔悴。憔悴。回望小樓千里。  </p>  <p align=\"center\">   <span class=\"style2\">宴桃源</span>   <br />   綠盡小池芳草。門外柳垂春晝。花上雨簾纖，簾幕燕來時候。   <br />   消瘦。消瘦。依約粉香襟袖。  </p>  <p align=\"center\">   <span class=\"style2\">宴桃源‧與孫祖恭求蘼酴</span>   <br />   舊日荼酴時候。酒涴粉香襟袖。老去惜春心，試問孫郎知否。   <br />   花瘦。花瘦。剪取一枝重嗅。  </p>  <p align=\"center\">   <span class=\"style2\">滿江紅‧歆豔。有謂其韻俗者，使僕作語，為賦此曲</span>   <br />   寂寂江天，雪又滿、晚來風急。空懊恨、散鹽飛絮，未成輕集。   <br />   萬里長空飛不到，珠簾捲盡還羞入。問向晚、誰欲畫漁莎，寒江立。   <br />   天黯淡，催殘日。波浩渺，添寒力。又何如聊遣，舞衣紅濕。   <br />   好與月娥臨晚砌，莫教先放梅花拆。便准擬、一醉廣寒宮，千山白。  </p>  <p align=\"center\">   <span class=\"style2\">定風波令</span>   <br />   梅粉梢頭雨未乾。淡煙疏日帶春寒。暝鴉啼處，人在小樓邊。   <br />   芳草只隨春恨長，塞鴻空傍碧雲還。斷霞銷盡，新月又嬋娟。  </p>  <p align=\"center\">   <span class=\"style2\">蝶戀花</span>   <br />   天意才晴風又雨。催得風前，日日吹輕絮。燕子不飛鶯不語。滿庭芳草空無數。   <br />   春去可堪人也去。枝上殘紅，不忍抬頭覷。假使留春春肯住。喚誰相伴春同處。  </p>  <p align=\"center\">   <span class=\"style2\">永遇樂‧五日</span>   <br />   槐幄如雲，燕泥猶濕，雨餘清暑。細草搖風，小荷擎雨，時節還端午。   <br />   碧羅窗底，依稀記得，閑繫翠絲煙縷。到如今、前歡如夢，還對彩綏條無語。   <br />   榴花半吐，金刀猶在，往事更堪重數。艾虎釵頭，菖蒲酒裡，舊約渾無據。   <br />   輕衫如霧，玉肌似削，人在畫樓深處。想靈符、無人共帶，翠眉暗聚。  </p>  <p align=\"center\">   <span class=\"style2\">驀山溪</span>   <br />   月眉星眼，閬苑真仙侶。嬌小正笄年，每當筵、愁歌怕舞。   <br />   水亭煙樹，春去已無蹤，桃源路。知何處。往事如風絮。   <br />   如今聞道，誤剪香雲縷，閑繫小烏紗，更無心、淺勻深注。   <br />   三山路杳，終不是人間，知誰與。吹簫女。共駕青鸞去。  </p>  <p align=\"center\">   <span class=\"style2\">品令‧上賊軍退舍</span>   <br />   西風持酒。誚不做、愁時候。機雲兄弟，坐中玉樹，瓊枝高秀。   <br />   且莫勸人歸去，坐來未久。   <br />   甘泉書奏。報幽障、沈烽後。明朝重九，茱萸休惱，淚沾襟袖。   <br />   怕衰黃花，也解笑人白首。  </p>  <p align=\"center\">   <span class=\"style2\">品令‧復作此歌</span>   <br />   霜蓬零亂。笑綠鬢、光陰晚。紫茱時節，小樓長醉，一川平遠。   <br />   休說龍山佳會，此情不淺。   <br />   黃花香滿。記白苧、吳歌軟。如今卻向，亂山叢裡，一枝重看。   <br />   對著西風搔首，為誰腸斷。  </p>  <p align=\"center\">   <span class=\"style2\">清平樂</span>   <br />   蘆洲晚淨。雨罷江如鏡。屬玉雙飛棲不定。數點晚來煙艇。   <br />   夢回滿眼淒涼。一成無奈思量。舟在綠楊堤下，蟬嘶欲盡斜陽。  </p>  <p align=\"center\">   <span class=\"style2\">清平樂</span>   <br />   煙鬟斂翠。柳下門初閉。門外一川風細細。沙上暝禽飛起。   <br />   今宵水畔樓邊。風光宛似當年。月到舊時明處，共誰同倚欄杆。  </p>  <p align=\"center\">   <span class=\"style2\">清平樂</span>   <br />   青春欲暮。柳下將飛絮。月到階前梅子樹。啼得杜鵑飛去。   <br />   人歸不掩朱門。一成過了黃昏。只有瑣窗紅蠟，照人猶自銷魂。  </p>  <p align=\"center\">   <span class=\"style2\">清平樂</span>   <br />   團欒小樹。天與香無數。薄豔不禁風日苦。剩著紅油遮護。   <br />   移栽未到江南。香山鼻觀先參。勾引老情偏醉，錦薰籠暖春酣。  </p>  <p align=\"center\">   <span class=\"style2\">清平樂</span>   <br />   淺妝勻靚。一點閒心性。臉上羞紅凝不定。惱亂酒愁花病。   <br />   晚來淚搵殘霞。墜鬟小玉釵斜。細雨一簾春恨，東風滿地桃花。  </p>  <p align=\"center\">   <span class=\"style2\">清平樂</span>   <br />   東風庭戶。紅滿桃花樹。准擬踏青南陌路。雙鳳繡鞋新做。   <br />   秋千月掛黃昏。畫堂深掩朱門。立盡花陰歸去，此時別是銷魂。  </p>  <p align=\"center\">   <span class=\"style2\">浪淘沙‧己未除夜</span>   <br />   江上送年歸。還似年時。屠蘇休恨到君遲。覓得醉鄉無事處，莫放愁知。   <br />   紅灺一燈垂。應笑人衰。鶴長鳧短怨他誰。明日江樓春到也，且醉南枝。  </p>  <p align=\"center\">   <span class=\"style2\">浪淘沙</span>   <br />   落日在欄杆。風滿晴川。坐來高浪擁銀山。白鷺欲棲飛不下，卻入蒼煙。   <br />   千里水雲寒。正繞煙鬟。拍浮須要酒杯寬。天與吾曹供一醉，不是人間。  </p>  <p align=\"center\">   <span class=\"style2\">踏莎行‧和人賦雙魚花</span>   <br />   風翠輕翻，霧紅深注。鴛鴦池畔雙魚樹。合歡鳳子也多情，飛來連理枝頭住。   <br />   欲付濃愁，深憑尺素。戲魚波上無尋處。教誰試與問花看，如何寄得香箋去。  </p>  <p align=\"center\">   <span class=\"style2\">踏莎行</span>   <br />   燕子歸來，梅花又落。緗桃雨後燕支薄。眼前先自許多愁，斜陽更在春池閣。   <br />   夢裡新歡，年時舊約。日長院靜空簾幕。幾回猛待不思量，抬頭又是思量著。  </p>  <p align=\"center\">   <span class=\"style2\">踏莎行‧謝人寄梅花</span>   <br />   鵲報寒枝，魚傳尺素。晴香暗與風微度。故人還寄隴頭梅，憑誰為作梅花賦。   <br />   柳外朱橋，竹邊深塢。何時卻向君家去。便須倩月與徘徊，無人留得花常住。  </p>  <p align=\"center\">   <span class=\"style2\">踏莎行</span>   <br />   情似遊絲，人如飛絮。淚珠閣定空相覷。一溪煙柳萬絲垂，無因繫得蘭舟住。   <br />   雁過斜陽，草迷煙渚。如今已是愁無數。明朝且做莫思量，如何過得今宵去。  </p>  <p align=\"center\">   <span class=\"style2\">雨中花令‧吳興道中，頗厭行役，作此曲寄武林交舊</span>   <br />   山雨細、泉生幽谷，水滿平田。雪繭紅蠶熟後，黃雲隴麥秋間。   <br />   武陵煙暖，數聲雞犬，別是山川。   <br />   嗟老去、倦遊蹤跡，長恨華顛。行盡吳頭楚尾，空慚萬壑千岩。   <br />   不如休也，一庵歸去，依舊雲山。  </p>  <p align=\"center\">   <span class=\"style2\">點絳唇‧西池桃花落盡賦此</span>   <br />   燕子風高，小桃枝上花無數。亂溪深處。滿地飛紅雨。   <br />   喚得春來，又送春歸去。渾無緒。劉郎前度。空記來時路。  </p>  <p align=\"center\">   <span class=\"style2\">點絳唇‧內子生日</span>   <br />   人道長生，算來世上何曾有。玉樽長倒。早是人間少。   <br />   四十年來，歷盡閑煩惱。如今老。大家開口。贏得花前笑。  </p>  <p align=\"center\">   <span class=\"style2\">臨江仙</span>   <br />   水遠山長何處去，欲行人似孤雲。十分瘦損沈休文。忍將秋水鏡，容易與君分。   <br />   試問梨花枝上雨，為誰彈滿清樽。一江風月黯離魂。平波催短棹，小立送黃昏。  </p>  <p align=\"center\">   <span class=\"style2\">臨江仙‧送光州曾使君</span>   <br />   記得武陵相見日，六年往事堪驚。回頭雙鬢已星星。誰知江上酒，還與故人傾。   <br />   鐵馬紅旗寒日暮，使君猶寄邊城。只愁飛詔下青冥。不應霜塞晚，橫槊看詩成。  </p>  <p align=\"center\">   <span class=\"style2\">好事近‧青陽道中見梅花。是日微風，花已有落者</span>   <br />   江路繞青山，山翠撲衣輕濕。誰釀晚來雲意，做一天愁色。   <br />   竹溪斜度盡籃輿，疏梅暗香入。何處最關心事，恨落梅風急。  </p>  <p align=\"center\">   <span class=\"style2\">好事近‧謝人分似蠟梅一枝</span>   <br />   香蠟染宮黃，不屬世間風月。分我照寒金蕊，伴小窗愁絕。   <br />   高標獨步本無雙，一枝為誰折。壓盡半春桃李，任滿山如雪。  </p>  <p align=\"center\">   <span class=\"style2\">好事近</span>   <br />   簾外一聲歌，傾盡滿城風月。看到酒闌羞處，想多情難說。   <br />   周郎元是個中人，如今鬢如雪。自恨老來腸肚，誚不堪摧折。  </p>  <p align=\"center\">   <span class=\"style2\">好事近</span>   <br />   雨後欲斜陽，紅滿井梧風葉。還是夜來時候，共小軒明月。   <br />   不關纖手與調冰，消除這些熱。自是月娥肌骨，似玉壺香雪。  </p>  <p align=\"center\">   <span class=\"style2\">好事近‧海棠</span>   <br />   春似酒杯濃，醉得海棠無力。誰染玉肌豐臉，做燕支顏色。   <br />   送春風雨最無情，吹殘也堪惜。何似且留花住，喚小鬟催拍。  </p>  <p align=\"center\">   <span class=\"style2\">好事近</span>   <br />   秋意總關愁，那更與君輕別。從此共誰同醉，恨老來風月。   <br />   遙知手板笑看雲，江邊醉時節。應為老人回首，記白頭如雪。  </p>  <p align=\"center\">   <span class=\"style2\">酹江月</span>   <br />   冰輪飛上，正金波翻動，玉壺新綠。風帽還欹清露滴，凜凜微生寒粟。   <br />   白玉樓高，水精簾捲，十里堆瓊屋。千山人靜，怒龍聲噴蘄竹。   <br />   夜久斗落天高，銀河還對瀉，冷懸雙瀑。此地人間何處有，難買明珠千斛。   <br />   弄影人歸，錦袍何在，更誰知鴻鵠。素光如練，滿天空掛寒玉。  </p>  <p align=\"center\">   <span class=\"style2\">酹江月‧送路使君</span>   <br />   楚山無盡，看西來新擁，石城雙旆。立馬花邊金鐙暖，遙想元戎小隊。   <br />   白雪歌成，莫愁去後，往事空千載。一時吟嘯，風流不減前輩。   <br />   聞道夢澤南州，日高初睡足，雅宜高會。老去愁多誰念我，空對雲山蒼翠。   <br />   南雁歸時，白頭應記得，樽前傾蓋。送君南浦，無情空恨江水。  </p>  <p align=\"center\">   <span class=\"style2\">感皇恩</span>   <br />   殘月掛征鞍，路長山繞。獨擁寒貂犯霜曉。   <br />   水邊林下，孤負此生多少。星星空滿鬢，因誰有。   <br />   不如辦個，短蓑長釣。喚取輕鷗伴人老。   <br />   思量也勝，看人眉頭眼腦。世間渾是夢，何時了。  </p>  <p align=\"center\">   <span class=\"style2\">感皇恩‧除夜作</span>   <br />   玉箸點椒花，年華又杪。絳蠟燒殘暗催曉。   <br />   小窗醒處，夢斷月斜江悄。故山春欲動，歸程杳。   <br />   天意不放，人生長少。富貴應須致身早。   <br />   此宵長願，贏取一樽娛老。假饒真百歲，能多少。  </p>  <p align=\"center\">   <span class=\"style2\">感皇恩‧竹坡老人步上南岡，得堂基於孤峰絕頂間，喜甚，戲作長短句</span>   <br />   無事小神仙，世人誰會。著甚來由自縈繫。   <br />   人生須是，做些閑中活計。百年能幾許，無多子。   <br />   近日謝天，與片閒田地。作個茅堂待打睡。   <br />   酒兒熟也，贏取山中一醉。人間如意事，只此是。  </p>  <p align=\"center\">   <span class=\"style2\">感皇恩‧送晁別駕赴朝</span>   <br />   江上一山橫，偶來同住。山北山南共來去。   <br />   今朝何事，目送征鴻輕舉。可堪吹不斷，梨花雨。   <br />   千里莫厭，重霄雲路。飛下彤庭伴鵷鷺。   <br />   柴騮烏帽，看盡章颱風絮。故人應問我，今何處。  </p>  <p align=\"center\">   <span class=\"style2\">感皇恩‧送侯彥嘉歸彭澤</span>   <br />   何處是雲庵，本來無住。雲共誰來共誰去。   <br />   菊籬杯酒，聊為淵明頻舉。幅巾應屢濕，斜川雨。   <br />   此去常恨，相從無路。記取孤飛水邊鷺。   <br />   重來一笑，又是柳飛殘絮。夢魂飛不到，君閑處。   <span class=\"style3\">彥嘉小室，榜曰閑處。</span>  </p>  <p align=\"center\">   <span class=\"style2\">洞仙歌</span>   <br />   江梅吹盡，更幽蘭香度。可惜濃春為誰住。   <br />   最嫌他、無數輕薄桃花，推不去，偏守定、東風一處。   <br />   病來應怕酒，●眼常醒，老去羞春似無語。   <br />   准擬強追隨，管領風光，人生只、歡期難預。   <br />   縱留得、梨花做寒食，怎齧他朝來，這般風雨。  </p>  <p align=\"center\">   <span class=\"style2\">賀新郎</span>   <br />   白首歸何晚。笑一椽、天教付與，楚江南岸。門外春山晚無數，只有匡廬似染。   <br />   但想像、紅妝不見。誰念香山當日事，漫青衫、淚濕人誰管。歌舊曲，空淒怨。   <br />   將軍未老身歸漢。算功名、過了唯有，古詞塵滿。誰似淵明拚得老，飽看雲山萬點。   <br />   況此老、斜川不遠。終待我他年，剪黃花、一酹重陽酉戔。君為我，休辭勸。  </p>  <p align=\"center\">   <span class=\"style2\">蘇幕遮</span>   <br />   水傍邊，山盡處。喚取雲來，共我山頭住。   <br />   分得一江風共雨。滿院芙蓉，更聽紅妝舞。   <br />   趁霜晴，閑獨步。那裡煙村，有個梅花樹。   <br />   小徑斜穿來又去。醉後知他，有甚青雲路。  </p>  <p align=\"center\">   <span class=\"style2\">蘇幕遮</span>   <br />   老相邀，山作伴。千里西來，始識廬山面。   <br />   愛酒楊雄渾不管。天與鄰翁，來慰窮愁眼。   <br />   似驚鴻，吹又散。畫舸橫江，望斷江南岸。   <br />   地角天涯無近遠。一闋清歌，且放梨花滿。  </p>  <p align=\"center\">   <span class=\"style2\">一剪梅‧送楊師醇赴官</span>   <br />   無限江山無限愁。兩岸斜陽，人上扁舟。   <br />   欄杆吹浪不多時，酒在離樽，情滿滄洲。   <br />   早是霜華兩鬢秋。目送飛鴻，那更難留。   <br />   問君尺素幾時來，莫道長江，不解西流。  </p>  <p align=\"center\">   <span class=\"style2\">千秋歲‧生日</span>   <br />   小春時候。晴日吳山秀。霜尚淺，梅先透。   <br />   波翻醽醁醆，霧暖芙蓉繡。持壽酒。仙娥特地回雙袖。   <br />   試問春多少。恩入芝蘭厚。松不老，山長久。   <br />   星占南極遠，家是椒房舊。君一笑。金鸞看取人歸後。  </p>  <p align=\"center\">   <span class=\"style2\">千秋歲‧葉審言生日</span>   <br />   當年文焰。蜀錦詞華爛。年正少，聲初遠。   <br />   手攀天上桂，書奏蓬萊殿。人盡道，洛陽盛事今重見。   <br />   千尺青蒼幹。直節淩霄漢。天未識，應嗟晚。   <br />   飲殘長壽盞，歸奉春皇燕。金葉滿。擗麟且受麻姑勸。  </p>  <p align=\"center\">   <span class=\"style2\">千秋歲‧春欲去，二妙老人戲作長短句留之，為社中一笑</span>   <br />   送春歸去。說與愁無數。君去後，歸何處。   <br />   人應空懊惱，春亦無言語。寒日暮，騰騰醉夢隨風絮。   <br />   盡日間庭雨。紅濕秋千柱。人恨切，鶯聲苦。   <br />   擬傾澆悶酒，留取殘紅樹。春去也，不成不為愁人住。  </p>  <p align=\"center\">   <span class=\"style2\">風入松</span>   <br />   禁煙過後落花天。無奈輕寒。東風不管春歸去，共殘紅、飛上秋千。   <br />   看盡天涯芳草，春愁堆在欄杆。   <br />   楚江橫斷夕陽邊。無限青煙。舊時雲去今何處，山無數、柳漲平川。   <br />   與問風前回雁，甚時吹過江南。  </p>  <p align=\"center\">   <span class=\"style2\">憶王孫‧絕筆</span>   <br />   梅子生時春漸老。紅滿地、落花誰掃。舊年池館不歸來，又綠盡、今年草。   <br />   思量千里鄉關道。山共水、幾時得到。杜鵑只解怨殘春，也不管、人煩惱。  </p>  <p align=\"center\">   <span class=\"style2\">減字木蘭花‧雨中熟睡</span>   <br />   快風消暑。門近雨邊梅子樹。晝夢騰騰。急雨聲中喚不醒。   <br />   輕衫短箑。林下日長聊散髮。無計醫貧。長作雲山高臥人。  </p>  <p align=\"center\">   <span class=\"style2\">採桑子‧將離武林</span>   <br />   雲蹤老去渾無定，飄泊寒空。又被東風。吹過江南第幾峰。   <br />   長安市上看花眼，不到衰翁。好趁歸鴻。家在西岩碧桂叢。  </p>  <p align=\"center\">   <span class=\"style2\">漁父詞‧六首之一</span>   <br />   好個神仙張志和。平生只是一漁蓑。和月醉，棹船歌。樂在江湖可奈何。  </p>  <p align=\"center\">   <span class=\"style2\">漁父詞‧六首之二</span>   <br />   禁中圖畫訪玄真。晚得歌詞獻紫宸。天一笑，物皆春。依舊扁舟釣白蘋。  </p>  <p align=\"center\">   <span class=\"style2\">漁父詞‧六首之三</span>   <br />   解印歸來暫結廬。有時同釣水西魚。閑著屐，醉騎驢。分明人在輞川圖。  </p>  <p align=\"center\">   <span class=\"style2\">漁父詞‧六首之四</span>   <br />   趁梅尋得水邊枝。獨棹漁船卻過溪。人似玉，醉如泥。閑歌五色線中詩。  </p>  <p align=\"center\">   <span class=\"style2\">漁父詞‧六首之五</span>   <br />   人間何物是窮通。終向煙波作釣翁。江不動，月橫空。漫郎船過小回中。  </p>  <p align=\"center\">   <span class=\"style2\">漁父詞‧六首之六</span>   <br />   花姑溪上鷺鷥灘。辜負漁竿二十年。無可載，不拋官。攜取全家去不難。  </p> "}