{"id":"4-3","content":"   <div align=\"center\" class=\"style1\">謝瞻</div>  <p align=\"center\">字宣遠，一名簷，字通遠，陳郡陽夏人。年六歲，能屬文。善於文章   <br />   ，辭采之美，與族叔混、族弟靈運相抗。永初二年卒，時年三十五。  </p>  <p align=\"center\">   <span class=\"style2\">答康樂秋霽詩</span>   <br />   夕霽風氣涼。閒房有餘清。開軒滅華燭。月露皓已盈。   <br />   獨夜無物役。寢者亦云寧。忽獲愁霖唱。懷勞奏所誠。   <br />   歎彼行旅艱。深茲眷言情。伊余雖寡慰。殷憂暫為輕。   <br />   牽率酬嘉藻。長揖愧吾生。  </p>  <p align=\"center\">   <span class=\"style2\">於安城答靈運詩</span>   <br />   條繁林彌蔚。波清源愈濬。華宗誕吾秀。之子紹前胤。   <br />   綢繆結風徽。煙熅吐芳訊。鴻漸隨事變。雲台與年峻。   <br />   華萼相光飾。嚶鳴悅同響。親親子敦余。賢賢五爾賞。   <br />   比景後鮮輝。方年一日長。萎葉愛榮條。涸流好河廣。   <br />   徇業謝成操。復禮愧貧樂。幸會果代耕。符守江南曲。   <br />   履運傷荏苒。遵塗歎緬邈。布懷存所欽。我勞一何篤。   <br />   肇允雖同規。翻飛各異概。迢遞封畿外。窈窕承明內。   <br />   尋塗塗既暌。即理理已對。絲路有恆悲。矧迺在吾愛。   <br />   跬行安步武。鎩翮周數仞。豈不識高遠。違方往有吝。   <br />   歲寒霜雪嚴。過半路愈峻。量已畏友朋。勇退不敢進。   <br />   行矣勵令猷。寫誠酬來訊。  </p>  <p align=\"center\">   <span class=\"style2\">王撫軍庾西陽集別時為豫章太守庾被征還東詩</span>   <br />   祗召旋北京。守官反南服。方舟析舊知。對筵曠明牧。   <br />   舉觴矜飲餞。指途念出宿。來晨無定端。別晷有成速。   <br />   頹陽照通津。夕陰暖平陸。榜人理行艫。輶軒命歸僕。   <br />   分手東城闉。發櫂西江隩。離會雖相雜。逝川豈往復。   <br />   誰謂情可書。盡言非尺牘。  </p>  <p align=\"center\">   <span class=\"style2\">經張子房廟詩</span>   <br />   王風哀以思。周道蕩無章。卜洛易隆替。興亂罔不亡。   <br />   力政吞九鼎。苛慝暴三殤。息肩纏民思。靈鑒集朱光。   <br />   伊人感代工。聿來扶興王。婉婉幙中畫。輝輝天業昌。   <br />   鴻門銷薄蝕。垓下隕欃槍。爵仇建蕭宰。定都護儲皇。   <br />   肇允契幽叟。翻飛指帝鄉。惠心奮千祀。清埃播憮疆。   <br />   神武睦三正。裁成被八荒。明兩燭河陰。慶霄薄汾陽。   <br />   鑾旍歷頹寢。飾像薦嘉嘗。聖心豈徒甄。惟德在無忘。   <br />   逝者如可作。揆子慕周行。濟濟屬車士。粲粲翰墨場。   <br />   瞽夫違盛觀。竦踴企一方。四達雖平直。蹇步愧無良。   <br />   餐和忘微遠。延首詠太康。   <br />  </p> "}