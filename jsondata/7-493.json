{"id":"7-493","content":"   <div align=\"center\">   <span class=\"style1\">陳造</span>  </div>  <p align=\"center\">（1133～1203）字唐卿，高郵（今屬江蘇）人。生於宋高宗紹興三年，孝宗淳熙二年   <br />   （1175）進士，以詞賦聞名藝苑，撰《芹宮講古》，闡明經義，人稱「淮南夫子」。  </p>  <p align=\"center\">   <span class=\"style2\">訴衷情‧西湖</span>   <br />   今朝人自藕州來。花意尚遲回。幾時畫船同載，雲錦照樽罍。   <br />   鈴齊外，已全開。是誰催。詩仙住處，和氣回春，羯鼓如雷。  </p>  <p align=\"center\">   <span class=\"style2\">蝶戀花‧范參政遊石湖作命次韻</span>   <br />   山立翠屏開幾面。畫舸經行，蒲葺●●岸。想過溪門帆影轉。湖光忽作浮天遠。   <br />   詩卷來時春晼晚。愁把釣遊，佳處尋思遍。不許冷官人所賤。拘纏自歎冰蠶繭。  </p>  <p align=\"center\">   <span class=\"style2\">洞仙歌‧趙史君送紅梅</span>   <br />   蝶狂風鬧，不到凝香地。誰見飛瓊巧梳洗。   <br />   厭孤標冷豔，不入時宜，銀燭底，酒沁冰肌未睡。   <br />   東君憐索寞，分寄寒齊，鬧耐殘醒嗅芳蕊。   <br />   費西湖東閣，多少詩愁，援彩筆、重與江梅品第。   <br />   算肯容、丹杏接仙遊，又卻要蕊宮，侍香扶醉。  </p>  <p align=\"center\">   <span class=\"style2\">水調歌頭‧千葉紅梅送史君</span>   <br />   勝日探梅去，邂逅得奇觀。南枝的皪，陡覺品俗又香慳。   <br />   曾是瑤妃清瘦，帝與金丹換骨，酒韻上韶顏。百疊侈羅袂，小立耐春寒。   <br />   凝香地，古仙伯，玉塵閑。煩公持並三友，秀色更堪餐。   <br />   定笑芙蓉騷客，認作東風桃杏，醉眼自相謾。想見落詩筆，字字漱龍蘭。  </p>  <p align=\"center\">   <span class=\"style2\">菩薩蠻‧十月十三日，寶應宰招飲，弟子常盼酒所指屏間畫梅乞詞</span>   <br />   冰花的皪冰蟾下。松煙竹霧溪橋夜。斜倚小峰巒。依依同歲寒。   <br />   生綃明粉墨。淺笑猶傾國。恰似野橋看。飄零只等閒。  </p>  <p align=\"center\">   <span class=\"style2\">虞美人‧呈趙帥</span>   <br />   凝香仙伯鶯花主。雅意憐羈旅。略分春色便濃歡。街吏何妨日日、報平安。   <br />   詩人一醉龍公妒。恰限今朝雨。關門獨酌強伸眉。也勝棲棲腰鋪、守風時。  </p>  <p align=\"center\">   <span class=\"style2\">鷓鴣天</span>   <br />   閑去街頭賞大花。翠帷珠幰護豪華。西真宴罷群仙醉，千尺黃雲錯紫霞。   <br />   團粉黛，鬧簫笳。使星躔處駐靈槎。定知今夜遊仙夢，不落西京姚魏家。  </p>  <p align=\"center\">   <span class=\"style2\">鷓鴣天</span>   <br />   遍賞揚州百種花。因循忘卻鬢蒼華。客閑慣刻分題燭，坐久還生醉眼霞。   <br />   催摻鼓，趁鳴笳。未應回首問歸槎。清明寒食風煙地，判到今春不著家。  </p>  <p align=\"center\">   <span class=\"style2\">鷓鴣天</span>   <br />   醉閱東風百種花。醒來長悔誤隨車。須知綠幕黃簾底，別有春藏姚魏家。   <br />   空想像，剩驚嗟。夢雲從此漫天涯。二年得趁花前約，潘鬢緣愁恐更華。  </p>  <p align=\"center\">   <span class=\"style2\">江神子‧席上史君令謝芷索詞作</span>   <br />   歌筵當日小蓬瀛。晚妝明。識芳卿。挽袖新詞，曾博遏雲聲。   <br />   又侍仙翁燈夕飲，紅霧底，沸簫笙。   <br />   催人刻燭待詩成。捧雕觥。媚盈盈。不道醉魂，入夜已瞢騰。   <br />   墨涴香羅回盼處，和笑道，太狂生。  </p> "}