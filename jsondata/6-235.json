{"id":"6-235","content":"   <center>   <b>    <font face=\"標楷體\" size=\"+3\" color=\"#FF6600\">黃滔</font>   </b>   <p>字文江，祖籍侯官（今福州），出生於莆田城廂東里。昭宗乾寧二年，擢進    <br />    士第。光化中，除四門博士，尋遷監察御史裡行，充威武軍節度推官。王審    <br />    知據有全閩，而終其身為節將者，滔規正有力焉。   </p>   <p>    <b>     <font color=\"#FF6600\">送僧歸北巖寺</font>    </b>    <br />    北巖泉石清，本自高僧住。新松五十年，籐蘿成古樹。    <br />    題詩昔佳士，清風二林喻。上智失扣關，多被浮名誤。    <br />    蓮扃壓月澗，空美黃金布。江翻島嶼沈，木落樓台露。    <br />    伊余東還際，每起煙霞慕。旋為儉府招，未得窮野步。    <br />    西軒白雲閣，師辭洞庭寓。越城今送歸，心到焚香處。   </p>   <p>    <b>     <font color=\"#FF6600\">寓言</font>    </b>    <br />    流年五十前，朝朝倚少年。流年五十後，日日侵皓首。    <br />    非通非介人，誰論四十九。賢哉蘧伯玉，清風獨不朽。   </p>   <p>    <b>     <font color=\"#FF6600\">長安書事</font>    </b>    <br />    終不離青山，誰道雲無心。卻是白雲士，有時出中林。    <br />    昨日擎紫泥，明日要黃金。炎夏群木死，北海驚波深。    <br />    伏蒲無一言，草疏賀德音。   </p>   <p>    <b>     <font color=\"#FF6600\">賈客</font>    </b>    <br />    大舟有深利，滄海無淺波。利深波也深，君意竟如何。    <br />    鯨鯢齒上路，何如少經過。   </p>   <p>    <b>     <font color=\"#FF6600\">寄友人</font>    </b>    <br />    君愛桃李花，桃李花易飄。妾憐松柏色，松柏色難凋。    <br />    當年識君初，指期非一朝。今辰見君意，日暮何蕭條。    <br />    入門有勢利，孰能無囂囂。   </p>   <p>    <b>     <font color=\"#FF6600\">落花</font>    </b>    <br />    落花辭高樹，最是愁人處。一一旋成泥，日暮有風雨。    <br />    不如沙上蓬，根斷隨長風。飄然與道俱，無情任西東。   </p>   <p>    <b>     <font color=\"#FF6600\">寄徐正字夤</font>    </b>    <br />    八月月如冰，登樓見姑射。美人隔千里，相思無羽駕。    <br />    紅蘭裛露衰，誰以流光訝。何當詩一句，同吟祝玄化。   </p>   <p>    <b>     <font color=\"#FF6600\">秋夕貧居</font>    </b>    <br />    聽歌桂席闌，下馬槐煙裡。豪門腐粱肉，窮巷思糠秕。    <br />    孤燈照獨吟，半壁秋花死。遲明亦如晦，雞唱徒為爾。   </p>   <p>    <b>     <font color=\"#FF6600\">書懷寄友人</font>    </b>    <br />    此生如孤燈，素心挑易盡。不及如頑石，非與磨礱近。    <br />    常思揚子雲，五藏曾離身。寂寞一生中，千載空清芬。   </p>   <p>    <b>     <font color=\"#FF6600\">閨怨</font>    </b>    <br />    妾家五嶺南，君戍三城北。雁來雖有書，衡陽越不得。    <br />    別久情易料，豈在窺翰墨。塞上無煙花，寧思妾顏色。   </p>   <p>    <b>     <font color=\"#FF6600\">喜翁文堯員外病起</font>    </b>    <br />    衛玠羊車懸，長卿駟馬姿。天嫌太端正，神乃減風儀。    <br />    飲冰俾消渴，斷谷皆清羸。越僧誇艾炷，秦女隔花枝。    <br />    自能論苦器，不假求良醫。驚殺漳濱鬼，錯與劉生隨。    <br />    昨日已如虎，今朝謁荀池。揚鞭入王門，四面人熙熙。    <br />    青桂任霜霰，尺璧無瑕疵。回塵卻惆悵，歸闕難遲遲。   </p>   <p>    <b>     <font color=\"#FF6600\">寄鄭縣李侍御</font>    </b>    <br />    古縣新煙火，東西入客詩。靜長如假日，貧更甚閒時。    <br />    僧借松蘿住，人將雨雪期。三年一官罷，岳石看成碑。   </p>   <p>    <b>     <font color=\"#FF6600\">上李補闕</font>    </b>    <br />    十洲非暫別，龍尾肯慵登。諫草封山藥，朝衣施衲僧。    <br />    月留江客待，句歷釣船征。終恐林棲去，餐霞葉上升。   </p>   <p>    <b>     <font color=\"#FF6600\">送李山人往湘中</font>    </b>    <br />    漢渚往湘川，乘流入遠天。新秋無岸水，明月有琴船。    <br />    露坐應通曉，萍居恐隔年。岳峰千萬仞，知上嘯猿巔。   </p>   <p>    <b>     <font color=\"#FF6600\">書崔少府居（一作贈李補闕）</font>    </b>    <br />    魯史蜀琴旁，陶然舉一觴。夕陽明島嶼，秋水淺池塘。    <br />    世亂憐官替，家貧值歲荒。前峰亦曾宿，知有辟寒方。   </p>   <p>    <b>     <font color=\"#FF6600\">敷水盧校書</font>    </b>    <br />    九霄無詔下，何事近清塵。宅帶松蘿僻，日唯猿鳥親。    <br />    吟高仙掌月，期有洞庭人。莫問煙霞句，懸知見岳神。   </p>   <p>    <b>     <font color=\"#FF6600\">寄漢上友人</font>    </b>    <br />    襄漢多清景，東遊已不能。蒹葭照流水，風雨撲孤燈。    <br />    獻賦聞新雁，思山見去僧。知君北來日，惆悵亦難勝。   </p>   <p>    <b>     <font color=\"#FF6600\">貽林鐸</font>    </b>    <br />    終被春闈屈，低回至白頭。寄家僧許岳，釣浦雨移洲。    <br />    戰士曾憐善，豪門不信愁。王孫草還綠，何處擬羈遊。   </p>   <p>    <b>     <font color=\"#FF6600\">書懷</font>    </b>    <br />    退耕逢歉歲，逐貢愧行朝。道在愁雖淺，吟勞鬢欲凋。    <br />    破村虹入井，孤館客投魈。誰怕秋風起，聽蟬度渭橋。   </p>   <p>    <b>     <font color=\"#FF6600\">送陳明府歸衡陽</font>    </b>    <br />    雛鶴兼留下，單車出柳煙。三年兩殊考，一日數離筵。    <br />    久別湖波綠，相思岳月圓。翠蘿曾隱處，定恐卻求仙。   </p>   <p>    <b>     <font color=\"#FF6600\">秋辭江南</font>    </b>    <br />    灞陵橋上路，難負一年期。積雨鴻來夜，重江客去時。    <br />    勞生多故疾，漸老少新知。惆悵都堂內，無門雪滯遺。   </p>   <p>    <b>     <font color=\"#FF6600\">入關旅次言懷</font>    </b>    <br />    寸心唯自切，上國與誰期。月晦時風雨，秋深日別離。    <br />    便休終未肯，已苦不能疑。獨愧商山路，千年四皓祠。   </p>   <p>    <b>     <font color=\"#FF6600\">貽李山人</font>    </b>    <br />    野步愛江濱，江僧得見頻。新文無古集，往事有清塵。    <br />    松竹寒時雨，池塘勝處春。定應雲雨內，陶謝是前身。   </p>   <p>    <b>     <font color=\"#FF6600\">寄邊上從事</font>    </b>    <br />    斜日下孤城，長吟出點兵。羽書和客卷，邊思雜詩情。    <br />    朔雪定鴻翼，西風嚴角聲。吟餘多獨坐，沙月對樓生。   </p>   <p>    <b>     <font color=\"#FF6600\">題東林寺元佑上人院</font>    </b>    <br />    廬阜東林寺，良遊恥未曾。半生隨計吏，一日對禪僧。    <br />    泉遠攜茶看，峰高結伴登。迷津出門是，子細問三乘。   </p>   <p>    <b>     <font color=\"#FF6600\">送陳樵下第東歸</font>    </b>    <br />    青山烹茗石，滄海寄家船。雖得重吟歷，終難任意眠。    <br />    砧疏連寺柳，風爽徹城泉。送目紅蕉外，來期已杳然。   </p>   <p>    <b>     <font color=\"#FF6600\">寄陳磻隱居</font>    </b>    <br />    道經前輩許，名拔後時喧。虛左中興榜，無先北海尊。    <br />    新文漢氏史，別墅謝公村。須到三徵處，堂堂謁帝閽。   </p>   <p>    <b>     <font color=\"#FF6600\">寄林寬</font>    </b>    <br />    相知四十年，故國與長安。俱喜今辰在，休論往歲難。    <br />    海鳴秋日黑，山直夏風寒。終始前儒道，升沈盡一般。   </p>   <p>    <b>     <font color=\"#FF6600\">退居</font>    </b>    <br />    老歸江上村，孤寂欲何言。世亂時人物，家貧後子孫。    <br />    青山寒帶雨，古木夜啼猿。惆悵西川舉，戎裝度劍門。   </p>   <p>    <b>     <font color=\"#FF6600\">送友人邊遊</font>    </b>    <br />    銜杯國門外，分手見殘陽。何日還南越，今朝往北荒。    <br />    砂城經雨壞，虜騎入秋狂。親詠關山月，歸吟鬢的霜。   </p>   <p>    <b>     <font color=\"#FF6600\">下第出京</font>    </b>    <br />    還失禮官求，花時出雍州。一生為遠客，幾處未曾遊。    <br />    故疾江南雨，單衣薊北秋。茫茫數年事，今日淚俱流。   </p>   <p>    <b>     <font color=\"#FF6600\">遊東林寺</font>    </b>    <br />    平生愛山水，下馬虎溪時。已到終嫌晚，重遊預作期。    <br />    寺寒三伏雨，松偃數朝枝。翻譯如曾見，白蓮開舊池。   </p>   <p>    <b>     <font color=\"#FF6600\">贈懷光上人</font>    </b>    <br />    謝城還擁入，師以接人勞。過午休齋慣，離經吐論高。    <br />    頂寒拳素髮，珠銳走紅絛。終憶泉山寺，聽猿看海濤。   </p>   <p>    <b>     <font color=\"#FF6600\">憶廬山舊遊</font>    </b>    <br />    前年入廬岳，數宿在靈溪。殘燭松堂掩，孤峰月狖啼。    <br />    平生為客老，勝境失雲棲。縱有重遊日，煙霞會恐迷。   </p>   <p>    <b>     <font color=\"#FF6600\">別友人</font>    </b>    <br />    莫恨東牆下，頻傷命不通。苦心如有感，他日自推公。    <br />    雨夜扁舟發，花時別酒空。越山煙翠在，終愧臥雲翁。   </p>   <p>    <b>     <font color=\"#FF6600\">陳侍御新居</font>    </b>    <br />    幕客開新第，詞人遍有詩。山憐九仙近，石買太湖奇。    <br />    樹勢想高日，地形夸得時。自然成避俗，休與白雲期。   </p>   <p>    <b>     <font color=\"#FF6600\">寄從兄璞</font>    </b>    <br />    縱徵終不起，相與避煙塵。待到中興日，同看上國春。    <br />    新詩說人盡，舊宅落花頻。移覓深山住，啼猿作四鄰。   </p>   <p>    <b>     <font color=\"#FF6600\">寄李校書遊簡寂觀</font>    </b>    <br />    古觀雲溪上，孤懷永夜中。梧桐四更雨，山水一庭風。    <br />    詩得如何句，仙遊最勝宮。卻愁逢羽客，相與入煙空。   </p>   <p>    <b>     <font color=\"#FF6600\">寄友人山居</font>    </b>    <br />    斷嶠滄江上，相思恨阻尋。高齋秋不掩，幾夜月當吟。    <br />    落石有泉滴，盈庭無樹陰。茫茫名利內，何以拂塵襟。   </p>   <p>    <b>     <font color=\"#FF6600\">上刑部盧員外</font>    </b>    <br />    誰識在官意，開門樹色間。尋幽頻宿寺，乞假擬歸山。    <br />    半白侵吟鬢，微紅見藥顏。不知琴月夜，幾客得同閒。   </p>   <p>    <b>     <font color=\"#FF6600\">送友人遊邊</font>    </b>    <br />    虜酒不能濃，縱傾愁亦重。關河初落日，霜雪下窮冬。    <br />    野燒枯蓬旋，沙風匹馬沖。薊門無易過，千里斷人蹤。   </p>   <p>    <b>     <font color=\"#FF6600\">和友人酬寄</font>    </b>    <br />    新發煙霞詠，高人得以傳。吟銷松際雨，冷咽石間泉。    <br />    大國兵戈日，故鄉饑饉年。相逢江海上，寧免一潸然。   </p>   <p>    <b>     <font color=\"#FF6600\">下第</font>    </b>    <br />    昨夜孤燈下，欄杆泣數行。辭家從早歲，落第在初場。    <br />    青草湖田改，單車客路忙。何人立功業，新命到封王。   </p>   <p>    <b>     <font color=\"#FF6600\">過商山</font>    </b>    <br />    燕雁一來後，人人盡到關。如何沖臘雪，獨自過商山。    <br />    羸馬高坡下，哀猿絕壁間。此心無處說，鬢向少年斑。   </p>   <p>    <b>     <font color=\"#FF6600\">旅懷</font>    </b>    <br />    蕭颯聞風葉，驚時不自堪。宦名中夜切，人事長年諳。    <br />    古畫僧留與，新知客遇談。鄉心隨去雁，一一到江南。   </p>   <p>    <b>     <font color=\"#FF6600\">冬暮山捨喜標上人見訪</font>    </b>    <br />    寂寞三冬杪，深居業盡拋。徑鬆開雪後，砌竹忽僧敲。    <br />    茗汲冰銷溜，爐燒鵲去巢。共談慵僻意，微日下林梢。   </p>   <p>    <b>     <font color=\"#FF6600\">關中言懷</font>    </b>    <br />    三秦五嶺意，不得不依然。跡寓枯槐曲，業蕪芳草川。    <br />    花當落第眼，雨暗出城天。層閣浮雲外，何人動管弦。   </p>   <p>    <b>     <font color=\"#FF6600\">題友人山居</font>    </b>    <br />    到君棲跡所，竹徑與衡門。亦在乾坤內，獨無塵俗喧。    <br />    新泉浮石蘚，崩壁露松根。更說尋僧處，孤峰上嘯猿。   </p>   <p>    <b>     <font color=\"#FF6600\">寄敷水盧校書</font>    </b>    <br />    諫省垂清論，仙曹豈久臨。雖專良史業，未畏直臣心。    <br />    路入丹霄近，家藏華岳深。還如韓吏部，誰不望知音。   </p>   <p>    <b>     <font color=\"#FF6600\">贈明州霍員外</font>    </b>    <br />    惠化如施雨，鄰州亦可依。正衙無吏近，高會覺人稀。    <br />    海日旗邊出，沙禽角外歸。四明多隱客，閒約到巖扉。   </p>   <p>    <b>     <font color=\"#FF6600\">題友人山齋</font>    </b>    <br />    疏竹漏斜暉，庭間陰復遺。句成苔石茗，吟弄雪窗棋。    <br />    沙草泉經澀，林齋客集遲。西風虛見逼，未擬問京師。   </p>   <p>    <b>     <font color=\"#FF6600\">書事</font>    </b>    <br />    望歲心空切，耕夫盡把弓。千家數人在，一稅十年空。    <br />    沒陣風沙黑，燒城水陸紅。飛章奏西蜀，明詔與殊功。   </p>   <p>    <b>     <font color=\"#FF6600\">題山居逸人</font>    </b>    <br />    十畝餘蘆葦，新秋看雪霜。世人誰到此，塵念自應忘。    <br />    斜日風收釣，深秋雨信梁。不知雙闕下，何以謂軒裳。   </p>   <p>    <b>     <font color=\"#FF6600\">題鄭山人居</font>    </b>    <br />    履跡遍莓苔，幽枝間藥裁。枯杉擎雪朵，破牖觸風開。    <br />    泉自孤峰落，人從諸洞來。終期宿清夜，斟茗說天台。   </p>   <p>    <b>     <font color=\"#FF6600\">秋晚山居</font>    </b>    <br />    爽氣遍搜空，難堪倚望中。孤煙愁落日，高木病西風。    <br />    山寂樵聲出，露涼蟬思窮。此時塵外事，幽默幾人同。   </p>   <p>    <b>     <font color=\"#FF6600\">遊山</font>    </b>    <br />    洞門穿瀑布，塵世豈能通。曾有遊山客，來逢採藥翁。    <br />    異花尋復失，幽徑躡還窮。擬作經宵計，風雷立滿空。   </p>   <p>    <b>     <font color=\"#FF6600\">題王侍御宅內亭子</font>    </b>    <br />    俗間塵外境，郭內宅中亭。或有人家創，還無蓮幕馨。    <br />    石曾湖岸見，琴誤岳樓聽。來客頻頻說，終須作畫屏。   </p>   <p>    <b>     <font color=\"#FF6600\">題道成上人院</font>    </b>    <br />    花宮城郭內，師住亦清涼。何必天台寺，幽禪瀑布房。    <br />    簟舒湘竹滑，茗煮蜀芽香。更看道高處，君侯題翠梁。   </p>   <p>    <b>     <font color=\"#FF6600\">貧居冬杪</font>    </b>    <br />    數塞未求通，吾非學養蒙。窮居歲杪雨，孤坐夜深風。    <br />    年長慚昭代，才微辱至公。還愁把春酒，雙淚污杯中。   </p>   <p>    <b>     <font color=\"#FF6600\">貽張蠙</font>    </b>    <br />    夢思非一日，攜手卻淒涼。詩見江南雹，遊經塞北霜。    <br />    驅車先五漏，把菊後重陽。惆悵天邊桂，誰教歲歲香。   </p>   <p>    <b>     <font color=\"#FF6600\">晚春關中</font>    </b>    <br />    忍歷通莊出，東風舞酒旗。百花無看處，三月到殘時。    <br />    遊塞聞兵起，還吳值歲饑。定唯荒寺裡，坐與噪蟬期。   </p>   <p>    <b>     <font color=\"#FF6600\">河梁</font>    </b>    <br />    五原人走馬，昨夜到京師。繡戶新夫婦，河梁生別離。    <br />    隴花開不艷，羌笛靜猶悲。惆悵良哉輔，鏘鏘立鳳池。   </p>   <p>    <b>     <font color=\"#FF6600\">送翁拾遺</font>    </b>    <br />    還家俄赴闕，別思肯淒淒。山坐軺車看，詩持諫筆題。    <br />    天開中國大，地設四維低。拜舞吾君後，青雲更有梯。   </p>   <p>    <b>     <font color=\"#FF6600\">逢友人</font>    </b>    <br />    彼此若飄蓬，二年何所從。帝都秋未入，江館夜相逢。    <br />    瘴嶺行沖夏，邊沙住隔冬。旅愁論未盡，古寺扣晨鐘。   </p>   <p>    <b>     <font color=\"#FF6600\">寄湘中鄭明府</font>    </b>    <br />    縣與白雲連，滄洲況縣前。岳僧同夜坐，江月看秋圓。    <br />    琴拂莎庭石，茶擔乳洞泉。莫耽雲水興，疲俗待君痊。   </p>   <p>    <b>     <font color=\"#FF6600\">寄少常盧同年</font>    </b>    <br />    官拜少常休，青緺換鹿裘。狂歌離樂府，醉夢到瀛洲。    <br />    古器巖耕得，神方客謎留。清溪莫沈釣，王者或畋遊。   </p>   <p>    <b>     <font color=\"#FF6600\">傷翁外甥</font>    </b>    <br />    江頭去時路，歸客幾紛紛。獨在異鄉歿，若為慈母聞。    <br />    青春成大夜，新雨壞孤墳。應作芝蘭出，泉台月桂分。   </p>   <p>    <b>     <font color=\"#FF6600\">東山之遊未遂漸逼行期作四十字奉寄翁文堯員外</font>    </b>    <br />    軺車難久駐，須到別離時。北闕定歸去，東山空作期。    <br />    綠苔勞掃徑，丹鳳欲銜詞。楊柳開帆岸，今朝淚已垂。   </p>   <p>    <b>     <font color=\"#FF6600\">送林寬下第東歸</font>    </b>    <br />    為君惆悵惜離京，年少無人有屈名。積雪未開移發日，鳴蟬初急說來程。    <br />    楚天去路過飛雁，灞岸歸塵觸鎖城。又得新詩幾章別，煙村竹徑海濤聲。   </p>   <p>    <b>     <font color=\"#FF6600\">商山贈隱者</font>    </b>    <br />    誰不相逢話息機，九重城裡自依依。蓬萊水淺有人說，商洛山高無客歸。    <br />    數只珍禽寒月在，千株古木熱時稀。西窗昨夜鳴蛩盡，知夢芝翁起扣扉。   </p>   <p>    <b>     <font color=\"#FF6600\">送二友遊湘中</font>    </b>    <br />    千里楚江新雨晴，同征肯恨跡如萍。孤舟泊處聯詩句，八月中旬宿洞庭。    <br />    為客早悲煙草綠，移家晚失岳峰青。今來無計相從去，歸日汀洲乞畫屏。   </p>   <p>    <b>     <font color=\"#FF6600\">塞下</font>    </b>    <br />    匹馬蕭蕭去不前，平蕪千里見窮邊。關山色死秋深日，鼓角聲沈霜重天。    <br />    荒骨或銜殘鐵露，驚風時掠暮沙旋。隴頭冤氣無歸處，化作陰雲飛杳然。   </p>   <p>    <b>     <font color=\"#FF6600\">下第東歸，留辭刑部鄭郎中諴</font>    </b>    <br />    去違知己住違親，欲發羸蹄進退頻。萬里家山歸養志，數年門館受恩身。    <br />    鶯聲歷歷秦城曉，柳色依依灞水春。明日藍田關外路，連天風雨一行人。   </p>   <p>    <b>     <font color=\"#FF6600\">寄懷南北故人</font>    </b>    <br />    秋風昨夜落芙蕖，一片離心到外區。南海浪高書墮水，北州城破客降胡。    <br />    玉窗挑鳳佳人老，綺陌啼鶯碧樹枯。嶺上青嵐隴頭月，時通魂夢出來無。   </p>   <p>    <b>     <font color=\"#FF6600\">關中言懷</font>    </b>    <br />    事事朝朝委一尊，自知無復解趨奔。試期交後猶為客，公道開時敢說冤。    <br />    窮巷住來經積雨，故山歸去見荒村。舉頭盡到斷腸處，何必秋風江上猿。   </p>   <p>    <b>     <font color=\"#FF6600\">閨怨</font>    </b>    <br />    寸心杳與馬蹄隨，如蛻形容在錦帷。江上月明船發後，花間日暮信回時。    <br />    五陵夜作酬恩計，四塞秋為破虜期。待到乘軺入門處，淚珠流盡玉顏衰。   </p>   <p>    <b>     <font color=\"#FF6600\">旅懷</font>    </b>    <br />    未吃金丹看十洲，乃將身世作仇讎。羈遊數地值兵亂，宿在孤城聞雨秋。    <br />    東越雲山卻思隱，西秦霜霰苦頻留。他人折盡月中桂，惆悵當年江上鷗。   </p>   <p>    <b>     <font color=\"#FF6600\">別友人</font>    </b>    <br />    已喜相逢又怨嗟，十年飄泊在京華。大朝多事還停舉，故國經荒未有家。    <br />    鳥帶夕陽投遠樹，人沖臘雪往邊沙。夢魂空繫瀟湘岸，煙水茫茫蘆葦花。   </p>   <p>    <b>     <font color=\"#FF6600\">寄羅浮山道者二首</font>    </b>    <br />    天際雙山壓海濆，天漫絕頂海漫根。時聞雷雨驚樵客，長有龍蛇護洞門。    <br />    泉石暮含朱槿晝，煙霞冬閉木綿溫。林間學道如容我，今便辭他寵辱喧。    <br />    有人曾見洞中仙，才到人間便越年。金鼎藥成龍入海，玉函書發鶴歸天。    <br />    樓開石脈千尋直，山拆鰲鱗一半膻。誰到月明朝禮處，翠巖深鎖荔枝煙。   </p>   <p>    <b>     <font color=\"#FF6600\">喜侯舍人蜀中新命三首</font>    </b>    <br />    八都詞客漫喧然，誰解飛揚誥誓間。五色彩毫裁鳳詔，九重天子豁龍顏。    <br />    巴山月在趨朝去，錦水煙生入閣還。謀及中興多少事，莫愁明月不收關。   </p>   <p>卻搜文學起吾唐，暫失都城亦未妨。錦里幸為丹鳳闕，幕賓征出紫微郎。    <br />    來時走馬隨中使，到日援毫定外方。若以掌言看諫獵，相如從此病輝光。   </p>   <p>賈誼才承宣室召，左思唯預秘書流。賦家達者無過此，翰苑今朝是獨遊。    <br />    立被御爐煙氣逼，吟經棧閣雨聲秋。內人未識江淹筆，竟問當時不早求。   </p>   <p>    <b>     <font color=\"#FF6600\">經安州感故鄭郎中二首</font>    </b>    <br />    雲夢江頭見故城，人間四十載垂名。馬蹄踐處東風急，雞舌銷時北闕驚。    <br />    岳客出來尋古劍，野猿相聚叫孤塋。騰身飛上鳳凰閣，惆悵終乖吾黨情。   </p>   <p>錦帳先生作牧州，干戈缺後見荒丘。兼無姓賈兒童在，空有還珠煙水流。    <br />    江句行人吟刻石，月腸是處象登樓。旅魂頻此歸來否，千載雲山屬一遊。   </p>   <p>    <b>     <font color=\"#FF6600\">出京別崔學士</font>    </b>    <br />    一從門館遍投文，旋忝恩知驟出群。不道鶴雞殊羽翼，許依龍虎借風雲。    <br />    命奇未便乘東律，言重終期雪北軍。欲逐飄蓬向岐路，數宵垂淚戀清芬。   </p>   <p>    <b>     <font color=\"#FF6600\">雁</font>    </b>    <br />    楚岸花晴塞柳衰，年年南北去來期。江城日暮見飛處，旅館月明聞過時。    <br />    萬里風霜休更恨，滿川煙草且須疑。洞庭雲水瀟湘雨，好把寒更一一知。   </p>   <p>    <b>     <font color=\"#FF6600\">寄越從事林嵩侍御</font>    </b>    <br />    子虛詞賦動君王，誰不期君入對揚。莫戀兔園留看雪，已乘驄馬合凌霜。    <br />    路歸天上行方別，道在人間久便香。應念都城舊吟客，十年蹤跡委滄浪。   </p>   <p>    <b>     <font color=\"#FF6600\">長安書事</font>    </b>    <br />    一年年課數千言，口祝心祠挈出門。孤進難時誰肯薦。主司通處不須論。    <br />    頻秋入自邊城雪，昨日聽來嶺樹猿。若有水田過十畝，早應歸去狄江村。   </p>   <p>    <b>     <font color=\"#FF6600\">旅懷寄友人</font>    </b>    <br />    重疊愁腸只自知，苦於吞薛亂於絲。一船風雨分襟處，千里煙波回首時。    <br />    故國田園經戰後，窮荒日月逼秋期。鳴蟬似會悠揚意，陌上聲聲怨柳衰。   </p>   <p>    <b>     <font color=\"#FF6600\">寄蔣先輩（在蘇州）</font>    </b>    <br />    夫差宮苑悉蒼苔，攜客朝遊夜未回。塚上題詩蘇小見，江頭酹酒伍員來。    <br />    秋風急處煙花落，明月中時水寺開。千載三吳有高跡，虎丘山翠益崔嵬。   </p>   <p>    <b>     <font color=\"#FF6600\">旅懷</font>    </b>    <br />    雪貌潛凋雪髮生，故園魂斷弟兼兄。十年除夜在孤館，萬里一身求大名。    <br />    空有新詩高華岳，已無丹懇出秦城。侯門莫問曾遊處，槐柳影中肝膽傾。   </p>   <p>    <b>     <font color=\"#FF6600\">放榜日</font>    </b>    <br />    吾唐取士最堪誇，仙榜標名出曙霞。白馬嘶風三十轡，朱門秉燭一千家。    <br />    卻詵聯臂升天路，宣聖飛章奏日華。歲歲人人來不得，曲江煙水杏園花。   </p>   <p>    <b>     <font color=\"#FF6600\">二月二日宴中貽同年封先輩渭</font>    </b>    <br />    帝堯城裡日銜杯，每倚嵇康到玉頹。桂苑五更聽榜後，蓬山二月看花開。    <br />    垂名入甲成龍去，列姓如丁作鶴來。同戴大恩何處報，永言交道契陳雷。   </p>   <p>    <b>     <font color=\"#FF6600\">新野道中</font>    </b>    <br />    野堂如雪草如茵，光武城邊一水濱。越客歸遙春有雨，杜鵑啼苦夜無人。    <br />    東堂歲去銜杯懶，南浦期來落淚頻。莫道還家不惆悵，蘇秦羈旅長卿貧。   </p>   <p>    <b>     <font color=\"#FF6600\">酬俞鈞</font>    </b>    <br />    鄉書一忝薦延恩，二紀三朝泣省門。雖忝立名經聖鑒，敢期興詠疊嘉言。    <br />    莫論蟾月無梯接，大底龍津有浪翻。今日朝廷推草澤，佇君承詔出雲根。   </p>   <p>    <b>     <font color=\"#FF6600\">寄同年崔學士</font>    </b>    <br />    半因同醉杏花園，塵忝鴻爐與鑄顏。已脫素衣酬素髮，敢持青桂愛青山。    <br />    雖知珠樹懸天上，終賴銀河接世間。畢使海涯能拔宅，三秦二十四畿寰。   </p>   <p>    <b>     <font color=\"#FF6600\">御試二首</font>    </b>    <br />    已表隋珠各自攜，更從瓊殿立丹梯。九華燈作三條燭，萬乘君懸四首題。    <br />    靈鳳敢期翻雪羽，洞簫應或諷金閨。明朝莫惜場場醉，青桂新香有紫泥。   </p>   <p>六曹三省列簪裾，丹詔宣來試士初。不是玉皇疑羽客，要教金榜帶天書。    <br />    詞臣假寐題黃絹，宮女敲銅奏子虛。御目四篇酬九百，敢從燈下略躊躇。   </p>   <p>    <b>     <font color=\"#FF6600\">寄陳侍御</font>    </b>    <br />    千年二相未全誇，猶闕閩城賀降麻。何必錦衣須太守，別無蓮幕勝王家。    <br />    醴泉湧處休論水，黃菊開時獨是花。九級燕金滿樽酒，卻愁隨詔謁承華。   </p>   <p>    <b>     <font color=\"#FF6600\">酬徐正字夤</font>    </b>    <br />    已免蹉跎負歲華，敢辭霜鬢雪呈花。名從兩榜考升第，官自三台追起家。    <br />    匹馬有期歸輦轂，故山無計戀桑麻。莫言蓬閣從容久，披處終知金在砂。   </p>   <p>    <b>     <font color=\"#FF6600\">辭相府（時蒙堂帖追赴闕）</font>    </b>    <br />    從漢至唐分五州，誰為將相作諸侯。閩江似鏡正堪戀，秦客如蓬難久留。    <br />    匹馬忍辭藩屏去，小才寧副廟堂求。今朝拜別幡幢下，雙淚如珠滴不休。   </p>   <p>    <b>     <font color=\"#FF6600\">寄羅郎中隱</font>    </b>    <br />    休向中興雪至冤，錢塘江上看濤翻。三徵不起時賢議，九轉終成道者言。    <br />    綠酒千杯腸已爛，新詩數首骨猶存。瑤蟾若使知人事，仙桂應遭蠹卻根。   </p>   <p>    <b>     <font color=\"#FF6600\">江行遇王侍御</font>    </b>    <br />    數年分散秦吳隔，暫泊官船浦柳中。新草軍書名更重，久辭山徑業應空。    <br />    渡頭潮落將行客，天際風高未宿鴻。此日相逢魂合斷，賴君身事漸飛沖。   </p>   <p>    <b>     <font color=\"#FF6600\">客舍秋晚夜懷故山</font>    </b>    <br />    寥寥深巷客中居，況值窮秋百事疏。孤枕憶山千里外，破窗聞雨五更初。    <br />    經年荒草侵幽徑，幾樹西風鎖弊廬。長繫寸心歸未得，起挑殘燭獨躊躇。   </p>   <p>    <b>     <font color=\"#FF6600\">絳州鄭尚書</font>    </b>    <br />    旌旗日日展東風，雲稼連山雪刃空。剖竹已知垂鳳食，摘珠何必到龍宮。    <br />    諫垣虛位期飛步，翰苑含毫待紀公。誰謂唐城諸父老，今時得見蜀文翁。   </p>   <p>    <b>     <font color=\"#FF6600\">喜陳先輩及第（嶠）</font>    </b>    <br />    今年春已到京華，天與吾曹雪怨嗟。甲乙中時公道復，朝廷看處主司誇。    <br />    飛離海浪從燒尾，咽卻金丹定易牙。不是駕前偏落羽，錦城爭得杏園花。   </p>   <p>    <b>     <font color=\"#FF6600\">延福里居，和林寬、何紹余酬寄</font>    </b>    <br />    長說愁吟逆旅中，一庭深雪一窗風。眼前道路無心覓，象外煙霞有句通。    <br />    幾度相留侵鼓散，頻聞會宿著僧同。高情未以干時廢，屬和因知興不窮。   </p>   <p>    <b>     <font color=\"#FF6600\">贈宿松楊明府</font>    </b>    <br />    溪上家家禮樂新，始知為政異常倫。若非似水清無底，爭得如冰凜拂人。    <br />    月狖聲和琴調咽，煙村景接柳條春。宦遊兼得逍遙趣，休憶三吳舊釣津。   </p>   <p>    <b>     <font color=\"#FF6600\">送僧</font>    </b>    <br />    才年七歲便從師，猶說辭家學佛遲。新斸松蘿還不住，愛尋雲水擬何之。    <br />    孤溪雪滿維舟夜，疊嶂猿啼過寺時。鳥道瀧湫悉行後，豈將翻譯負心期。   </p>   <p>    <b>     <font color=\"#FF6600\">贈鄭明府</font>    </b>    <br />    庭羅衙吏眼看山，真恐風流是謫仙。垂柳五株春婭奼，鳴琴一弄水潺湲。    <br />    援毫斷獄登殊考，駐樂題詩得出聯。莫起陶潛折腰歎，才高位下始稱賢。   </p>   <p>    <b>     <font color=\"#FF6600\">江州夜宴獻陳員外</font>    </b>    <br />    多少歡娛簇眼前，潯陽江上夜開筵。數枝紅蠟啼香淚，兩面青娥拆瑞蓮。    <br />    清管徹時斟玉醑，碧籌回處擲金船。因知往歲樓中月，佔得風流是偶然。   </p>   <p>    <b>     <font color=\"#FF6600\">湘中贈張逸人</font>    </b>    <br />    羽衣零落帽欹斜，不自孤峰即海沙。曾為蜀山成寓跡，又因湘水擬營家。    <br />    鳴琴坐見燕鴻沒，曳履吟忘野徑賒。更愛扁舟宿寒夜，獨聽風雨過蘆花。   </p>   <p>    <b>     <font color=\"#FF6600\">寓題</font>    </b>    <br />    紛紛墨敕除官日，處處紅旗打賊時。竿底得璜猶未用，夢中吞鳥擬何為。    <br />    損生莫若攀丹桂，免俗無過詠紫芝。兩岸蘆花一江水，依前且把釣魚絲。   </p>   <p>    <b>     <font color=\"#FF6600\">題陳山人居</font>    </b>    <br />    猶自莓苔馬跡重，石嵌泉冷懶移峰。空垂鳳食簷前竹，漫拔龍形澗底松。    <br />    隔岸青山秋見寺，半床明月夜聞鐘。誰能惆悵磻溪事，今古悠悠不再逢。   </p>   <p>    <b>     <font color=\"#FF6600\">宿李少府園林</font>    </b>    <br />    一壺濁酒百家詩，住此園林守選期。深院月涼留客夜，古杉風細似泉時。    <br />    嘗頻異茗塵心淨，議罷名山竹影移。明日綠苔渾掃後，石庭吟坐復容誰。   </p>   <p>    <b>     <font color=\"#FF6600\">送人明經及第東歸</font>    </b>    <br />    十問九通離義床，今時登第信非常。亦從南院看新榜，旋束春關歸故鄉。    <br />    水到吳門方見海，樹侵閩嶺漸無霜。知君已塞平生願，日與交親醉幾場。   </p>   <p>    <b>     <font color=\"#FF6600\">斷酒</font>    </b>    <br />    未老先為百病仍，醉杯無計接賓朋。免遭拽盞郎君謔，還被簪花錄事憎。    <br />    絲管合時思索馬，池塘晴後獨留僧。何因澆得離腸爛，南浦東門恨不勝。   </p>   <p>    <b>     <font color=\"#FF6600\">南海幕和段先輩送韋侍御赴闕</font>    </b>    <br />    樹色川光入暮秋，使車西發不勝愁。璧連標格驚分散，雪課篇章互唱酬。    <br />    魏闕別當飛羽翼，燕台獨且占風流。滿園歌管涼宵月，此後相思幾上樓。   </p>   <p>    <b>     <font color=\"#FF6600\">寄南海黃尚書</font>    </b>    <br />    五羊城下駐行車，此事如今八載餘。燕頷已知飛食肉，龍門猶自退為魚。    <br />    紅樓入夜笙歌合，白社驚秋草木疏。西望清光寄消息，萬重煙水一封書。   </p>   <p>    <b>     <font color=\"#FF6600\">送人往蘇州覲其兄</font>    </b>    <br />    闔閭城外越江頭，兩地煙濤一葉舟。到日荊枝應便茂，別時珠淚不須流。    <br />    迎歡酒醒山當枕，詠古詩成月在樓。明日樽前若相問，為言今訪赤松遊。   </p>   <p>    <b>     <font color=\"#FF6600\">遊東林寺</font>    </b>    <br />    長生猶自重無生，言讓仙祠佛寺成。碑折誰忘康樂制，山靈表得遠公名。    <br />    松形入漢籐蘿短，僧語離經耳目清。莫怪遲遲不歸去，童年已夢繞林行。   </p>   <p>    <b>     <font color=\"#FF6600\">贈旌德呂明府</font>    </b>    <br />    渥窪步數太阿姿，爭遣王侯不奉知。花作城池入官處，錦隨刀尺少年時。    <br />    兩衙斷獄兼留客，三考論功合樹碑。須信隔簾看刺史，錦章朱紱已葳蕤。   </p>   <p>    <b>     <font color=\"#FF6600\">賀清源僕射新命</font>    </b>    <br />    雖言嵩岳秀崔嵬，少降連枝命世才。南史兩榮唯百揆，東閩雙拜有三台。    <br />    二天在頂家家詠，丹鳳銜書歲歲來。虛說古賢龍虎盛，誰攀荊樹上金台。   </p>   <p>    <b>     <font color=\"#FF6600\">浙幕李端公泛建溪</font>    </b>    <br />    越城吳國結良姻，交發芙蓉幕內賓。自顧幽沈槐省跡，得陪清顯諫垣臣。    <br />    分題曉並蘭舟遠，對坐宵聽月狖頻。更愛延平津上過，一雙神劍是龍鱗。   </p>   <p>    <b>     <font color=\"#FF6600\">貽宋評事</font>    </b>    <br />    河陽城裡謝城中，入曳長裾出佩銅。燕國金台無別客，陶家柳下有清風。    <br />    數蹤篆隸書新得，一灶屯蒙火細紅。時說三吳欲歸處，綠波洲渚紫蒲叢。   </p>   <p>    <b>     <font color=\"#FF6600\">催妝</font>    </b>    <br />    北府迎塵南郡來，莫將芳意更遲回。雖言天上光陰別，且被人間更漏催。    <br />    煙樹迥垂連蒂杏，彩童交捧合歡杯。吹簫不是神仙曲，爭引秦娥下鳳台。   </p>   <p>    <b>     <font color=\"#FF6600\">寓題</font>    </b>    <br />    每憶家山即涕零，定須歸老舊雲扃。銀河水到人間濁，丹桂枝垂月裡馨。    <br />    霜雪不飛無翠竹，鯨鯢猶在有青萍。三千九萬平生事，卻恨南華說北溟。   </p>   <p>    <b>     <font color=\"#FF6600\">傷蔣校書德山</font>    </b>    <br />    誰到雙溪溪岸傍，與招魂魄上蒼蒼。世間無樹勝青桂，隴上有花唯白楊。    <br />    秦苑火然新賦在，越城山秀故居荒。如何萬古雕龍手，獨是相如識漢皇。   </p>   <p>    <b>     <font color=\"#FF6600\">寄楊贊圖學士（學士與元昆俱以龍腦登選）</font>    </b>    <br />    東堂第一領春風，時怪關西小驥慵。華表柱頭還有鶴，華歆名下別無龍。    <br />    君恩鳳閣含毫數，詩景珠宮列肆供。今日江南駐舟處，莫言歸計為雲峰。   </p>   <p>    <b>     <font color=\"#FF6600\">酬楊學士</font>    </b>    <br />    神仙簿上愧非夫，詔作疑丹兩入爐。詩裡幾曾吟芍葯，花中方得見菖蒲。    <br />    陽春唱後應無曲，明月圓來別是珠。莫下蓬山不回首，東風猶待重摶扶。   </p>   <p>    <b>     <font color=\"#FF6600\">寄同年李侍郎龜正</font>    </b>    <br />    石門南面淚浪浪，自此東西失帝鄉。昆璞要疑方卓絕，大鵬須息始開張。    <br />    已歸天上趨雙闕，忽喜人間捧八行。莫道秋霜不滋物，菊花還借後時黃。   </p>   <p>    <b>     <font color=\"#FF6600\">鍾陵故人</font>    </b>    <br />    滕王閣下昔相逢，此地今難訪所從。唯愛金籠貯鸚鵡，誰論鐵柱鎖蛟龍。    <br />    荊榛翠是錢神染，河岳期須國士鍾，一箸鱸魚千古美，後人終少繼前蹤。   </p>   <p>    <b>     <font color=\"#FF6600\">故山</font>    </b>    <br />    支頤默省舊林泉，石徑茅堂到目前。衰碧鳴蛩莎有露，濃陰歇鹿竹無煙。    <br />    水從井底通滄海，山在窗中倚遠天。何事蒼髯不歸去，燕昭台上一年年。   </p>   <p>    <b>     <font color=\"#FF6600\">塞上</font>    </b>    <br />    塞門關外日光微，角怨單于雁駐飛。沖水路從冰解斷，逾城人到月明歸。    <br />    燕山臘雪銷金甲，秦苑秋風脆錦衣。欲弔昭君倍惆悵，漢家甥舅竟相違。   </p>   <p>    <b>     <font color=\"#FF6600\">烏石村（即林希劉故居）</font>    </b>    <br />    往日江村今物華，一回登覽一悲嗟。故人歿後城頭月，新鳥啼來壟上花。    <br />    賣劍錢銷知絕俗，聞蟬詩苦即思家。謝公古郡青山在，三尺孤墳撲海沙。   </p>   <p>    <b>     <font color=\"#FF6600\">寄同年盧員外</font>    </b>    <br />    聽盡鶯聲出雍州，秦吳煙月十經秋。龍門在地從人上，郎省連天須鶴遊。    <br />    休戀一台惟妙絕，已經三字入精求。當年甲乙皆華顯，應念槐宮今雪頭。   </p>   <p>    <b>     <font color=\"#FF6600\">寄同年封舍人渭（時得來書）</font>    </b>    <br />    唐城接軫赴秦川，憂合歡離驟十年。龍頷摘珠同泳海，鳳銜輝翰別升天。    <br />    八行真跡雖收拾，四戶高扃奈隔懸。能使丘門終始雪，莫教華髮獨潸然。   </p>   <p>    <b>     <font color=\"#FF6600\">遇羅員外袞</font>    </b>    <br />    灞陵橋外駐征轅，此一分飛十六年。豸角戴時垂素髮，雞香含處隔青天。    <br />    綺園難貯林棲意，班馬須持筆削權。可忘自初相識地，秋風明月客鄜延。   </p>   <p>    <b>     <font color=\"#FF6600\">送翁員外承贊</font>    </b>    <br />    誰言吾黨命多奇，榮美如君曆數稀。衣錦還鄉翻是客，回車謁帝卻為歸。    <br />    鳳旋北闕虛丹穴，星復南宮逼紫微。已分十旬無急詔，天涯相送只沾衣。   </p>   <p>    <b>     <font color=\"#FF6600\">奉和翁文堯十九員外中謝日蒙恩賜金紫之什</font>    </b>    <br />    面蒙君賜自龍墀，誰是還鄉一襲衣。三品易懸鱗鬣赫，八絲展起彩章飛。    <br />    敻為勝事垂千古，題作新詩啟七微。嚴助買臣精魄在，定應羞著昔年歸。   </p>   <p>    <b>     <font color=\"#FF6600\">翁文堯員外捧金紫還鄉之命雅發篇章將原交情…以質獎私</font>    </b>    <br />    摶將盛事更無餘，還向橋邊看舊書。東越獨推生竹箭，北溟喜足貯鯤魚。    <br />    兩回誰解歸華表，午夜兼能薦子虛。須把頭冠彈盡日，憐君不與故人疏。   </p>   <p>    <b>     <font color=\"#FF6600\">奉和翁文堯員外經過七林書堂見寄之什</font>    </b>    <br />    朱旗引入昔茆堂，半日從容盡日忙。駟馬寶車行錫禮，金章紫綬帶天香。    <br />    山從南國添煙翠，龍起東溟認夜光。定恐故園留不住，竹風松韻漫淒鏘。   </p>   <p>    <b>     <font color=\"#FF6600\">奉酬翁文堯員外駐南台見寄之什</font>    </b>    <br />    人指南台山與川，大驚喜氣異當年。花迎金冊非時拆，月對瓊杯此夜圓。    <br />    我愛藏冰從夏結，君憐修竹到冬鮮。慇勤更抱鳴琴撫，為憶秦兒識斷弦。   </p>   <p>    <b>     <font color=\"#FF6600\">翁文堯員外擁冊禮之歸一路有詩名晝錦集…五十六字</font>    </b>    <br />    六窠只佩諸侯印，爭比從天擁冊歸。一軸郢人歌處雪，兩重朱氏著來衣。    <br />    閩山秀已鍾君盡，洛水波應濺我稀。明日陪塵迎駟馬，定淮齋沐看光輝。   </p>   <p>    <b>     <font color=\"#FF6600\">奉和翁文堯員外文秀、光賢、晝錦之什</font>    </b>    <br />    鄉名里號一朝新，乃覺台恩重萬鈞。建水閩山無故事，長卿嚴助是前身。    <br />    清泉引入旁添潤，嘉樹移來別帶春。莫憑欄杆剩留駐，內庭虛位待才臣。    <br />    雖言閩越系生賢，誰是還家寵自天。山簡槐兼諸郡命，鄭玄慚秉六經權。    <br />    鳥行去沒孤煙樹，漁唱還從碧島川。休說遲回未能去，夜來新夢禁中泉。    <br />    君王面賜紫還鄉，金紫中推是甲裳。華構便將垂美號，故山重更發清光。    <br />    水澄此日蘭宮鏡，樹憶當年柏署霜。珍重朱欄兼翠拱，來來皆自讀書堂。   </p>   <p>    <b>     <font color=\"#FF6600\">奉酬翁文堯員外神泉之遊見寄嘉什</font>    </b>    <br />    含雞假豸喜同遊，野外嘶風並紫騮。松竹迥尋青障寺，姓名題向白雲樓。    <br />    泉源出石清消暑，僧語離經妙破愁。爭奈愛山尤戀闕，古來能有幾人休。   </p>   <p>    <b>     <font color=\"#FF6600\">輒吟七言四韻，攀寄翁文堯拾遺</font>    </b>    <br />    唐設高科表用文，吾曹誰作諫垣臣。甄山秀氣曠千古，鳳闕華恩鍾二人。    <br />    起草便論天上事，如君不是世間身。龍頭龍尾前年夢，今日須憐應若神。   </p>   <p>    <b>     <font color=\"#FF6600\">塞上</font>    </b>    <br />    掘地破重城，燒山搜伏兵。金徽互嗚咽，玉笛自淒清。    <br />    使發西都聳，塵空北嶽橫。長河涉有路，曠野宿無程。    <br />    沙雨黃鶯囀，轅門青草生。馬歸秦苑牧，人在虜雲耕。    <br />    落日牛羊聚，秋風鼓角鳴。如何漢天子，青塚杳含情。   </p>   <p>    <b>     <font color=\"#FF6600\">寄獻梓橦山侯侍御（時常拾遺諫諍）</font>    </b>    <br />    漢宮行廟略，簪笏落民間。直道三湘水，高情四皓山。    <br />    賜衣僧脫去，奏表主批還。地得松蘿塢，泉通雨雪灣。    <br />    東門添故事，南省缺新班。片石秋從露，幽窗夜不關。    <br />    夢餘蟾隱映，吟次鳥綿蠻。可惜相如作，當時事悉閒。   </p>   <p>    <b>     <font color=\"#FF6600\">壬癸歲書情</font>    </b>    <br />    故園招隱客，應便笑無成。謁帝逢移國，投文值用兵。    <br />    孤松憐鶴在，疏柳惡蟬鳴。匹馬迷歸處，青雲失曩情。    <br />    江頭寒夜宿，壟上歉年耕。冠蓋新人物，漁樵舊弟兄。    <br />    易生唯白髮，難立是浮名。惆悵灞橋路，秋風誰入行。   </p>   <p>    <b>     <font color=\"#FF6600\">河南府試秋夕聞新雁</font>    </b>    <br />    湘南飛去日，薊北乍驚秋。叫出隴雲夜，聞為客子愁。    <br />    一聲初觸夢，半白已侵頭。旅館移欹枕，江城起倚樓。    <br />    餘燈依古壁，片月下滄洲。寂聽良宵徹，躊躇感歲流。   </p>   <p>    <b>     <font color=\"#FF6600\">省試奉詔漲曲江池（以春字為韻。時乾符二年）</font>    </b>    <br />    地脈寒來淺，恩波住後新。引將諸派水，別貯大都春。    <br />    幽咽疏通處，清泠迸入辰。漸平連杏岸，旋闊映樓津。    <br />    沙沒迷行徑，洲寬恣躍鱗。願當舟楫便，一附濟川人。   </p>   <p>    <b>     <font color=\"#FF6600\">題宣一僧正院</font>    </b>    <br />    五級凌虛塔，三生落髮師。都僧須有託，孤嶠遂無期。    <br />    井邑焚香待，君侯減俸資。山衣隨疊破，萊骨逐年羸。    <br />    茶取寒泉試，松於遠澗移。吾曹來頂手，不合不題詩。   </p>   <p>    <b>     <font color=\"#FF6600\">和吳學士對春雪獻韋令公次韻</font>    </b>    <br />    春雪下盈空，翻疑臘未窮。連天寧認月，墮地屢兼風。    <br />    忽誤邊沙上，應平火嶺中。林間妨走獸，雲際落飛鴻。    <br />    梁苑還吟客，齊都省創宮。掩扉皆墐北，移律愧居東。    <br />    書幌飄全濕，茶鐺入旋融。奔川半留滯，疊樹互玲瓏。    <br />    出戶行瑤砌，開園見粉叢。高才興詠處，真宰答殊功。   </p>   <p>    <b>     <font color=\"#FF6600\">省試一一吹竽（乾符二年）</font>    </b>    <br />    齊竽今歷試，真偽不難知。欲使聲聲別，須令個個吹。    <br />    後先無錯雜，能否立參差。次第教單進，宮商乃異宜。    <br />    凡音皆竄跡，至藝始呈奇。以此論文學，終憑一一窺。   </p>   <p>    <b>     <font color=\"#FF6600\">明月照高樓</font>    </b>    <br />    月滿長空朗，樓侵碧落橫。波文流藻井，桂魄拂雕楹。    <br />    深鑒羅紈薄，寒搜戶牖清。冰鋪梁燕噤，霜覆瓦松傾。    <br />    卓午收全影，斜懸轉半明。佳人當此夕，多少別離情。   </p>   <p>    <b>     <font color=\"#FF6600\">廣州試越台懷古</font>    </b>    <br />    南越千年事，興懷一旦來。歌鐘非舊俗，煙月有層台。    <br />    北望人何在，東流水不回。吹窗風雜瘴，沾檻雨經梅。    <br />    壯氣曾難揖，空名信可哀。不堪登覽處，花落與花開。   </p>   <p>    <b>     <font color=\"#FF6600\">襄州試白雲歸帝鄉</font>    </b>    <br />    杳杳復霏霏，應緣有所依。不言天路遠，終望帝鄉歸。    <br />    高岳和霜過，遙關帶月飛。漸憐雙闕近，寧恨眾山違。    <br />    陣觸銀河亂，光連粉署微。旅人隨計日，自笑比麻衣。   </p>   <p>    <b>     <font color=\"#FF6600\">省試內出白鹿宣示百官（乾寧二年）</font>    </b>    <br />    上瑞何曾乏，毛群表色難。推於五靈少，宣示百寮觀。    <br />    形奪場駒潔，光交月兔寒。已馴瑤草別，孤立雪花團。    <br />    戴豸慚端士，抽毫躍史官。貴臣歌詠日，皆作白麟看。   </p>   <p>    <b>     <font color=\"#FF6600\">出關言懷</font>    </b>    <br />    又乞書題出，關西謁列侯。寄家僧許岳，釣浦雨移洲。    <br />    賣馬登長陸，沾衣逐勝遊。菜腸終日餒，霜鬢度年秋。    <br />    詩苦無人愛，言公是世仇。卻憐庭際草，中有號忘憂。   </p>   <p>    <b>     <font color=\"#FF6600\">壺公山（古老相傳古仙姓陳名壺公於此山成道因而名焉）</font>    </b>    <br />    八面峰巒秀，孤高可偶然。數人遊頂上，滄海見東邊。    <br />    不信無靈洞，相傳有古仙。橘如珠夏在，池象月垂穿。    <br />    彷彿嘗聞樂，岧嶢半插天。山寒徹三伏，松偃出千年。    <br />    樵牧時迷所，倉箱歲疊川。嚴祠風雨管，怪木薜蘿纏。    <br />    青草方中藥，蒼苔石裡錢。瓊津流乳竇，春色駐芝田。    <br />    烏兔中時近，龍蛇蟄處膻。嘉名光列土，秀氣產群賢。    <br />    瀑鎖瑤台路，溪升釣浦船。鰲頭擎恐沒，地軸壓應旋。    <br />    蠲疾寒甘露，藏珍起瑞煙。畫工飛夢寐，詩客寄林泉。    <br />    掘地多雲母，緣霜欠木綿。井通鰍吐脈，僧隔虎棲禪。    <br />    危磴千尋拔，奇花四季鮮。鶴歸懸圃少，鳳下碧梧偏。    <br />    桃易炎涼熟，茶推醉醒煎。村家蒙棗栗，俗骨爽猿蟬。    <br />    谷語升喬鳥，陂開共蒂蓮。落楓丹葉舞，新蕨紫芽拳。    <br />    翠竹雕羌笛，懸籐煮蜀箋。白雲長掩映，流水別潺湲。    <br />    作賦前儒闕，沖虛南國先。省郎求牧看，野老葺齋眠。    <br />    寺立興衰創，碑須一二鐫。清吟思卻隱，簪紱奈縈牽。   </p>   <p>    <b>     <font color=\"#FF6600\">和王舍人、崔補闕題天王寺</font>    </b>    <br />    郭內青山寺，難論此崛奇。白雲生院落，流水下城池。    <br />    石像雷霆啟，江沙鼎鼐期。岳僧來坐夏，秦客會題詩。    <br />    岡轉泉根滑，門升蘚級危。紫微今日句，黃絹昔年碑。    <br />    歇鶴松低閣，鳴蛩徑出籬。粉垣千堵束，金塔九層支。    <br />    啼鳥笙簧韻，開花錦繡姿。清齋奔井邑，玄髮剃熊羆。    <br />    極浦征帆小，平蕪落日遲。風篁清卻暑，煙草綠無時。    <br />    信士三公作，靈蹤四絕推。良遊如不宿，明月擬何之。   </p>   <p>    <b>     <font color=\"#FF6600\">投翰長趙侍郎</font>    </b>    <br />    禹門西面逐飄蓬，忽喜仙都得入蹤。賈氏許頻趨季虎，荀家因敢謁頭龍。    <br />    手扶日月重輪起，數是乾坤正氣鍾。五色筆驅神出沒，八花磚接帝從容。    <br />    詩酬御制風騷古，論似人情鼎鼐濃。豈有地能先鳳掖，別無山更勝鰲峰。    <br />    攀鴻日淺魂飛越，為鯉年深勢噞喁。澤國雨荒三徑草，秦關雪折一枝筇。    <br />    吹成暖景猶葭律，引上纖蘿在岳松。願向明朝薦幽滯，免教號泣觸登庸。   </p>   <p>    <b>     <font color=\"#FF6600\">鄜畤李相公</font>    </b>    <br />    秦城擇日發征轅，齋戒來投節制尊。分虎名高初命相，攀龍跡下愧登門。    <br />    夜聽謳詠銷塵夢，曉拜旌幢戰旅魂。華捨未開寧有礙，彩毫雖乏敢無言。    <br />    生兼文武為人傑，出應乾坤靜帝閽。計吐六奇誰敢敵，學窮三略不須論。    <br />    功高馬卸黃金甲，台迥賓歡白玉樽。九穗嘉禾垂綺陌，四時甘雨帶雕軒。    <br />    推恩每覺東溟淺，吹律能令北陸暄。青草連沙無血濺，黃榆鎖塞有鶯翻。    <br />    笙歌合沓春風郭，雞犬連延碧岫村。遊子不緣貪獻賦，永依棠樹托蓬根。   </p>   <p>    <b>     <font color=\"#FF6600\">成名後呈同年</font>    </b>    <br />    業詩攻賦薦鄉書，二紀如鴻歷九衢。待得至公搜草澤，如從平陸到蓬壺。    <br />    雖慚錦鯉成穿額，忝獲驪龍不寐珠。蒙楚數疑休下泣，師劉大喝已為盧。    <br />    人間灰管供紅杏，天上煙花應白榆。一字連鑣巡甲族，千般唱罰賞皇都。    <br />    名推顏柳題金塔，飲自燕秦索玉姝。退愧單寒終預此，敢將恩岳怠斯須。   </p>   <p>    <b>     <font color=\"#FF6600\">投刑部裴郎中</font>    </b>    <br />    兩榜驅牽別海涔，佗門不合覓知音。瞻恩雖隔雲雷賜，向主終知犬馬心。    <br />    禮闈後人窺作鏡，廟堂前席待為霖。已齊日月懸千古，肯誤風塵使陸沉。    <br />    拜首敢將誠吐血，蛻形唯待諾如金。愁聞南院看期到，恐被東牆舊恨侵。    <br />    緇化衣空難抵雪，黑銷頭盡不勝簪。數行淚裡依投志，直比滄溟未是深。   </p>   <p>    <b>     <font color=\"#FF6600\">輦下寓題</font>    </b>    <br />    對酒何曾醉，尋僧未覺閒。無人不惆悵，終日見南山。   </p>   <p>    <b>     <font color=\"#FF6600\">寄題崔校書郊捨</font>    </b>    <br />    一片寒塘水，尋常立鷺鷥。主人貧愛客，沽酒往吟詩。   </p>   <p>    <b>     <font color=\"#FF6600\">秋思</font>    </b>    <br />    碧嶂猿啼夜，新秋雨霽天。誰人愛明月，露坐洞庭船。   </p>   <p>    <b>     <font color=\"#FF6600\">芳草</font>    </b>    <br />    澤國多芳草，年年長自春。應從屈平後，更苦不歸人。   </p>   <p>    <b>     <font color=\"#FF6600\">輦下書事</font>    </b>    <br />    北闕新王業，東城入羽書。秋風滿林起，誰道有鱸魚。   </p>   <p>    <b>     <font color=\"#FF6600\">入關言懷</font>    </b>    <br />    背將蹤跡向京師，出在先春入後時。落日灞橋飛雪裡，已聞南院有看期。   </p>   <p>    <b>     <font color=\"#FF6600\">過長江</font>    </b>    <br />    曾搜景象恐通神，地下還應有主人。若把長江比湘浦，離騷不合自靈均。   </p>   <p>    <b>     <font color=\"#FF6600\">題靈峰僧院</font>    </b>    <br />    繫馬松間不忍歸，數巡香茗一枰棋。擬登絕頂留人宿，猶待滄溟月滿時。   </p>   <p>    <b>     <font color=\"#FF6600\">司馬長卿</font>    </b>    <br />    一自梁園失意回，無人知有掞天才。漢宮不鎖陳皇后，誰肯量金買賦來。   </p>   <p>    <b>     <font color=\"#FF6600\">歸思</font>    </b>    <br />    薊北風煙空漢月，湘南雲水半蠻邊。寒為旅雁暖還去，秦越離家可十年。   </p>   <p>    <b>     <font color=\"#FF6600\">東林寺貫休上人篆隸題詩</font>    </b>    <br />    師名自越徹秦中，秦越難尋師所從。墨跡兩般詩一首，香爐峰下似相逢。   </p>   <p>    <b>     <font color=\"#FF6600\">寓江州李使君</font>    </b>    <br />    使君曾被蟬聲苦，每見詞文即為愁。況是楚江鴻到後，可堪西望發孤舟。   </p>   <p>    <b>     <font color=\"#FF6600\">遊南寓題</font>    </b>    <br />    江山節被雪霜遺，毒草過秋未擬衰。天不當時命鄒衍，亦將寒律入南吹。   </p>   <p>    <b>     <font color=\"#FF6600\">和同年趙先輩觀文</font>    </b>    <br />    玉兔輪中方是樹，金鰲頂上別無山。雖然回首見煙水，事主酬恩難便閒。   </p>   <p>    <b>     <font color=\"#FF6600\">出京別同年</font>    </b>    <br />    一枝仙桂已攀援，歸去煙濤浦口村。雖恨別離還有意，槐花黃日出青門。   </p>   <p>    <b>     <font color=\"#FF6600\">木芙蓉三首</font>    </b>    <br />    黃鳥啼煙二月朝，若教開即牡丹饒。天嫌青帝恩光盛，留與秋風雪寂寥。   </p>   <p>卻假青腰女剪成，綠羅囊綻彩霞呈。誰憐不及黃花菊，只遇陶潛便得名。</p>   <p>須到露寒方有態，為經霜裛稍無香。移根若在秦宮裡，多少佳人泣曉妝。</p>   <p>    <b>     <font color=\"#FF6600\">九日</font>    </b>    <br />    陽數重時陰數殘，露濃風硬欲成寒。莫言黃菊花開晚，獨佔樽前一日歡。   </p>   <p>    <b>     <font color=\"#FF6600\">夏州道中</font>    </b>    <br />    隴雁南飛河水流，秦城千里忍回頭。征行渾與求名背，九月中旬往夏州。   </p>   <p>    <b>     <font color=\"#FF6600\">經慈州感謝郎中</font>    </b>    <br />    金聲乃是古詩流，況有池塘春草儔。莫遣宣城獨垂號，雲山彼此謝公遊。   </p>   <p>    <b>     <font color=\"#FF6600\">寓題</font>    </b>    <br />    吳中煙水越中山，莫把漁樵謾自寬。歸泛扁舟可容易，五湖高士是拋官。   </p>   <p>    <b>     <font color=\"#FF6600\">寄宋明府</font>    </b>    <br />    北闕秋期南國身，重關煙月五溪雲。風蟬已有數聲急，賴在陶家柳下聞。   </p>   <p>    <b>     <font color=\"#FF6600\">靈均</font>    </b>    <br />    莫問靈均昔日遊，江籬春盡岸楓秋。至今此事何人雪，月照楚山湘水流。   </p>   <p>    <b>     <font color=\"#FF6600\">馬嵬</font>    </b>    <br />    錦江晴碧劍鋒奇，合有千年降聖時。天意從來知幸蜀，不關胎禍自蛾眉。   </p>   <p>    <b>     <font color=\"#FF6600\">和陳先輩陪陸舍人春日遊曲江</font>    </b>    <br />    劉超遊召卻詵陪，為憶池亭舊賞來。紅杏花旁見山色，詩成因觸鼓聲回。   </p>   <p>    <b>     <font color=\"#FF6600\">花</font>    </b>    <br />    莫道顏色如渥丹，莫道馨香過菃蘭。東風吹綻還吹落，明日誰為今日看。   </p>   <p>    <b>     <font color=\"#FF6600\">捲簾</font>    </b>    <br />    綠鬟侍女手纖纖，新捧嫦娥出素蟾。衛玠官高難久立，莫辭雙捲水精簾。   </p>   <p>    <b>     <font color=\"#FF6600\">啟帳</font>    </b>    <br />    得人憎定繡芙蓉，愛鎖嫦娥出月蹤。侍女莫嫌抬素手，撥開珠翠待相逢。   </p>   <p>    <b>     <font color=\"#FF6600\">去扇</font>    </b>    <br />    城上風生蠟炬寒，錦帷開處露翔鸞。已知秦女升仙態，休把圓輕隔牡丹。   </p>   <p>    <b>     <font color=\"#FF6600\">別後</font>    </b>    <br />    夢裡相逢無後期，煙中解佩杳何之。虧蟾便是陳宮鏡，莫吐清光照別離。   </p>   <p>    <b>     <font color=\"#FF6600\">嚴陵釣台</font>    </b>    <br />    終向煙霞作野夫，一竿竹不換簪裾。直鉤猶逐熊羆起，獨是先生真釣魚。   </p>   <p>    <b>     <font color=\"#FF6600\">馬嵬二首</font>    </b>    <br />    鐵馬嘶風一渡河，淚珠零便作驚波。鳴泉亦感上皇意，流下隴頭嗚咽多。    <br />    <br />    龍腦移香鳳輦留，可能千古永悠悠。夜台若使香魂在，應作煙花出隴頭。   </p>   <p>    <b>     <font color=\"#FF6600\">閏八月</font>    </b>    <br />    無人不愛今年閏，月看中秋兩度圓。唯恐雨師風伯意，至時還奪上樓天。   </p>   <p>    <b>     <font color=\"#FF6600\">奉和翁文堯戲寄</font>    </b>    <br />    掘蘭宮裡數名郎，好是乘軺出帝鄉。兩度還家還未有，別論光彩向冠裳。   </p>   <p>    <b>     <font color=\"#FF6600\">奉和文堯對庭前千葉石榴</font>    </b>    <br />    一朵千英綻曉枝，彩霞堪與別為期。移根若在芙蓉苑，豈向當年有醒時。   </p>   <p>    <b>     <font color=\"#FF6600\">翁文堯以美疹暫滯令公大王益得異禮觀今日…輒成一章</font>    </b>    <br />    滋賦諴文侯李盛，終求一襲錦衣難。如何兩度還州里，兼借鄉人更剩觀。   </p>   <p>    <b>     <font color=\"#FF6600\">贈友人</font>    </b>    <br />    超達陶子性，留琴不設弦。覓句朝忘食，傾杯夜廢眠。    <br />    愛月影為伴，吟風聲自連。聽此鶯飛谷，心懷迷遠川。   </p>  </center> "}