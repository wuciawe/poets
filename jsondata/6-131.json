{"id":"6-131","content":"   <center>   <font face=\"標楷體\">    <b>     <font color=\"#FF6600\" size=\"+3\">周賀</font>    </b>   </font>   <p>字南卿，東洛人。初為浮屠，名清塞。杭州太守姚合愛其詩，加以冠巾，改名賀。</p>   <p>    <b>     <font color=\"#FF6600\">留辭杭州姚合郎中</font>    </b>    <br />    波濤千里隔，抱疾亦相尋。會宿逢高士，辭歸值積霖。    <br />    叢桑山店迥，孤燭海船深。尚有重來約，知無省閣心。   </p>   <p>    <b>     <font color=\"#FF6600\">酬吳之問見贈（一作酬吳處士。一作寄朱慶餘）</font>    </b>    <br />    已當鳴雁夜，多事不同居。故疾離城晚，秋霖見月疏。    <br />    趁風開靜戶，帶葉捲殘書。蕩槳期南去，荒園久廢鋤。   </p>   <p>    <b>     <font color=\"#FF6600\">送分定歸靈夏</font>    </b>    <br />    南遊多老病，見說講經稀。塞寺幾僧在，關城空自歸。    <br />    帶河衰草斷，映日旱沙飛。卻到禪齋後，邊軍識衲衣。   </p>   <p>    <b>     <font color=\"#FF6600\">與崔弇話別</font>    </b>    <br />    歸思緣平澤，幽齋夜話遲。人尋馮翊去，草向建康衰。    <br />    雨雪生中路，干戈阻後期。幾年方見面，應是鑷蒼髭。   </p>   <p>    <b>     <font color=\"#FF6600\">題何氏池亭</font>    </b>    <br />    信是虛閒地，亭高亦有苔。繞池逢石坐，穿竹引山回。    <br />    果落纖萍散，龜行細草開。主人偏好事，終不厭頻來。   </p>   <p>    <b>     <font color=\"#FF6600\">送表兄東南遊</font>    </b>    <br />    山水疊層層，吾兄涉又登。掛帆春背雁，尋磬夜逢僧。    <br />    雪溜懸衡岳，江雲蓋秣陵。評文永不忘，此說是中興。   </p>   <p>    <b>     <font color=\"#FF6600\">送康紹歸建業</font>    </b>    <br />    南朝秋色滿，君去意如何。帝業空城在，民田壞塚多。    <br />    月圓台獨上，栗綻寺頻過。籬下西江闊，相思見白波。   </p>   <p>    <b>     <font color=\"#FF6600\">再過王輅原居納涼</font>    </b>    <br />    夏天多憶此，早晚得秋分。舊月來還見，新蟬坐忽聞。    <br />    扇風調病葉，溝水隔殘雲。別有微涼處，從容不似君。   </p>   <p>    <b>     <font color=\"#FF6600\">送耿山人歸湖南（一作送耿逸人南歸）</font>    </b>    <br />    南行隨越僧，別業幾池菱。兩鬢已垂白，五湖歸掛罾。    <br />    夜濤鳴柵鎖，寒葦露船燈。去此應無事，卻來知不能。   </p>   <p>    <b>     <font color=\"#FF6600\">送省己上人歸太原</font>    </b>    <br />    惜別聽邊漏，窗燈落燼重。寒僧回絕塞，夕雪下窮冬。    <br />    出定聞殘角，休兵見壞鋒。何年更來此，老卻倚階松。   </p>   <p>    <b>     <font color=\"#FF6600\">宿甄山南溪晝公院（一作宿杼山晝公禪堂）</font>    </b>    <br />    從作兩河客，別離經半年。卻來峰頂宿，知廢甄南禪。    <br />    餘霧沉斜月，孤燈照落泉。何當閒事盡，相伴老溪邊。   </p>   <p>    <b>     <font color=\"#FF6600\">相次尋舉客寄住人（一作再經三叟居）</font>    </b>    <br />    停橈因舊識，白髮向波濤。以我往來倦，知君耕稼勞。    <br />    渚田臨捨盡，板路出簷高。遊者還南去，終期伴爾曹。   </p>   <p>    <b>     <font color=\"#FF6600\">出關寄賈島</font>    </b>    <br />    舊鄉無子孫，誰共老青門。迢遞早秋路，別離深夜村。    <br />    伊流偕行客，岳響答啼猿。去後期招隱，何當復此言。   </p>   <p>    <b>     <font color=\"#FF6600\">暮冬長安旅舍</font>    </b>    <br />    湖外誰相識，思歸日日頻。遍尋新住客，少見故鄉人。    <br />    失計空知命，勞生恥為身。惟看洞庭樹，即是舊山春。   </p>   <p>    <b>     <font color=\"#FF6600\">贈胡僧</font>    </b>    <br />    瘦形無血色，草屨著行穿。閒話似持咒，不眠同坐禪。    <br />    背經來漢地，袒膊過冬天。情性人難會，遊方應信緣。   </p>   <p>    <b>     <font color=\"#FF6600\">贈李主簿</font>    </b>    <br />    稅時兼主印，每日得閒稀。對酒妨料吏，為官亦典衣。    <br />    案遲吟坐待，宅近步行歸。見說論詩道，應愁判是非。   </p>   <p>    <b>     <font color=\"#FF6600\">同朱慶餘宿翊西上人房</font>    </b>    <br />    溪僧還共謁，相與坐寒天。屋雪凌高燭，山茶稱遠泉。    <br />    夜清更徹寺，空闊雁沖煙。莫怪多時話，重來又隔年。   </p>   <p>    <b>     <font color=\"#FF6600\">寄姚合郎中</font>    </b>    <br />    轉刺名山郡，連年別省曹。分題得客少，著價買書高。    <br />    晚柳蟬和角，寒城燭照濤。鄱溪臥疾久，未獲後乘騷。   </p>   <p>    <b>     <font color=\"#FF6600\">休糧僧</font>    </b>    <br />    一齋難過日，況是更休糧。養力時行道，聞鐘不上堂。    <br />    唯留溫藥火，未寫化金方。舊有山廚在，從僧請作房。   </p>   <p>    <b>     <font color=\"#FF6600\">懷西峰隱者</font>    </b>    <br />    灌木藏岑色，天寒望即愁。高齋何日去，遠瀑入城流。    <br />    臘近溪書絕，燈殘夜雪稠。邇來相憶處，枕上苦吟休。   </p>   <p>    <b>     <font color=\"#FF6600\">贈柏巖禪師</font>    </b>    <br />    野寺絕依念，靈山會遍行。老來披衲重，病後讀經生。    <br />    乞食嫌村遠，尋溪愛路平。多年柏巖住，不記柏巖名。   </p>   <p>    <b>     <font color=\"#FF6600\">旅懷</font>    </b>    <br />    不覺月又盡，未歸還到春。雪通廬岳夢，樹匝草堂身。    <br />    澤雁和寒露，江槎帶遠薪。何年自此去，舊國復為鄰。   </p>   <p>    <b>     <font color=\"#FF6600\">緱氏韋明府廳</font>    </b>    <br />    貴邑清風滿，誰同上宰心。杉松出郭外，雨電下嵩陰。    <br />    度雁方離壘，來僧始別岑。西池月才迥，會接一宵吟。   </p>   <p>    <b>     <font color=\"#FF6600\">送朱慶餘（一作廣陵道逢方干）</font>    </b>    <br />    野客行無定，全家在浦東。寄眠僧閣靜，贈別橐金空。    <br />    舊里千山隔，歸舟百計同。藥資如有分，相約老吳中。   </p>   <p>    <b>     <font color=\"#FF6600\">宿開元寺樓</font>    </b>    <br />    西峰殘日落，誰見寂寥心。孤枕客眠久，兩廊僧話深。    <br />    寒扉關雨氣，風葉隱鐘音。此愛東樓望，仍期別夜尋。   </p>   <p>    <b>     <font color=\"#FF6600\">送僧還南嶽</font>    </b>    <br />    辭僧下水柵，因夢岳鐘聲。遠路獨歸寺，幾時重到城。    <br />    風高寒葉落，雨絕夜堂清。自說深居後，鄰州亦不行。   </p>   <p>    <b>     <font color=\"#FF6600\">秋思</font>    </b>    <br />    楊柳已秋思，楚田仍刈禾。歸心病起切，敗葉夜來多。    <br />    細雨城蟬噪，殘陽嶠客過。舊山餘業在，杳隔洞庭波。   </p>   <p>    <b>     <font color=\"#FF6600\">旅情</font>    </b>    <br />    黃葉下階頻，徐徐起病身。殘秋螢出盡，獨夜雁來新。    <br />    別業去千里，舊鄉空四鄰。孤舟尋幾度，又識岳陽人。   </p>   <p>    <b>     <font color=\"#FF6600\">送靈應禪師（一作送禪師）</font>    </b>    <br />    寒天仍遠去，離寺雪霏霏。古跡曾重到，生涯不暫歸。    <br />    坐禪山店暝，補衲夜燈微。巡禮何時住，相逢的是稀。   </p>   <p>    <b>     <font color=\"#FF6600\">送陸判官防秋（一作送防秋人）</font>    </b>    <br />    匹馬無窮地，三年逐大軍。算程淮邑遠，起帳夕陽昏。    <br />    瀑浪行時漱，邊笳語次聞。要傳書札去，應到磧東雲。   </p>   <p>    <b>     <font color=\"#FF6600\">山居秋思</font>    </b>    <br />    一從雲水住，曾不下西岑。落木孤猿在，秋庭積霧深。    <br />    泉流通井脈，蟲響出牆陰。夜靜溪聲徹，寒燈尚獨吟。   </p>   <p>    <b>     <font color=\"#FF6600\">贈皎然上人</font>    </b>    <br />    竹庭瓶水新，深稱北窗人。講罷見黃葉，詩成尋舊鄰。    <br />    錫陰迷坐石，池影露齋身。苦作南行約，勞生始問津。   </p>   <p>    <b>     <font color=\"#FF6600\">春日山居寄友人</font>    </b>    <br />    春居無俗喧，時立澗前村。路遠少來客，山深多過猿。    <br />    帶巖松色老，臨水杏花繁。除憶文流外，何人更可言。   </p>   <p>    <b>     <font color=\"#FF6600\">留別南徐故人</font>    </b>    <br />    三年蒙見待，此夕是前程。未斷卻來約，且伸臨去情。    <br />    潮回灘鳥下，月上客船明。他日南徐道，緣君又重行。   </p>   <p>    <b>     <font color=\"#FF6600\">送僧歸江南</font>    </b>    <br />    洗足北林去，遠途今已分。麻衣行岳色，竹杖帶湘雲。    <br />    饑鼠緣危壁，寒狸出壞墳。前峰一聲磬，此夕不同聞。   </p>   <p>    <b>     <font color=\"#FF6600\">早春越中留故人（一作早秋別盧玄休）</font>    </b>    <br />    此行經歲近，唯約半年回。野渡人初過，前山雲未開。    <br />    雁群逢曉斷，林色映川來。清夜蘆中客，嚴家舊釣台。   </p>   <p>    <b>     <font color=\"#FF6600\">送友人</font>    </b>    <br />    彈琴多去情，浮楫背潮行。人望豐壖宿，蟲依蠹木鳴。    <br />    檣煙離浦色，蘆雨入船聲。如疾登雲路，憑君寄此生。   </p>   <p>    <b>     <font color=\"#FF6600\">春日重到王依村居</font>    </b>    <br />    野煙居捨在，曾約此重過。久雨初招客，新田未種禾。    <br />    夜蟲鳴井浪，春鳥宿庭柯。莫為兒孫役，餘生能幾何。   </p>   <p>    <b>     <font color=\"#FF6600\">入靜隱寺途中作</font>    </b>    <br />    亂雲迷遠寺，入路認青松。鳥道緣巢影，僧鞋印雪蹤。    <br />    草煙連野燒，溪霧隔霜鐘。更遇樵人問，猶言過數峰。   </p>   <p>    <b>     <font color=\"#FF6600\">送楊岳歸巴陵</font>    </b>    <br />    何處得鄉信，告行當雨天。人離京口日，潮送岳陽船。    <br />    孤鳥背林色，遠帆開浦煙。悲君唯此別，不肯話回年。   </p>   <p>    <b>     <font color=\"#FF6600\">贈朱慶餘校書</font>    </b>    <br />    風泉盡結冰，寒夢徹西陵。越信楚城得，遠懷中夜興。    <br />    樹停沙島鶴，茶會石橋僧。寺閣邊官舍，行吟過幾層。   </p>   <p>    <b>     <font color=\"#FF6600\">逢播公</font>    </b>    <br />    帶病希相見，西城早晚來。衲衣風壞帛，香印雨沾灰。    <br />    坐久鐘聲盡，談餘岳影回。卻思同宿夜，高枕說天台。   </p>   <p>    <b>     <font color=\"#FF6600\">尋北岡韓處士</font>    </b>    <br />    相過值早涼，松帚掃山床。坐石泉痕黑，登城蘚色黃。    <br />    逆風沈寺磬，初日曬鄰桑。幾處逢僧說，期來宿北岡。   </p>   <p>    <b>     <font color=\"#FF6600\">哭閒霄上人</font>    </b>    <br />    林徑西風急，松枝講鈔餘。凍髭亡夜剃，遺偈病時書。    <br />    地燥焚身後，堂空著影初。弔來頻落淚，曾憶到吾廬。   </p>   <p>    <b>     <font color=\"#FF6600\">城中秋作</font>    </b>    <br />    已落關東葉，空懸浙右心。寒燈隨故病，伏雨接秋霖。    <br />    客話曾誰和，蟲聲少我吟。蒹葭半波水，夜夜宿邊禽。   </p>   <p>    <b>     <font color=\"#FF6600\">玉芝觀王道士（一作章道士房）</font>    </b>    <br />    四面杉蘿合，空堂畫老仙。蠹根停雪水，曲角積茶煙。    <br />    道至心極盡，宵晴瑟韻全。暫來還又去，未得坐經年。   </p>   <p>    <b>     <font color=\"#FF6600\">出關後寄賈島</font>    </b>    <br />    故國知何處，西風已度關。歸人值落葉，遠路入寒山。    <br />    多難喜相識，久貧寧自閒。唯將往來信，遙慰別離顏。   </p>   <p>    <b>     <font color=\"#FF6600\">題晝公院（一作四明蘭若贈寂禪師）</font>    </b>    <br />    叢木開風徑，過從白晝寒。捨深原草合，茶疾竹薪乾。    <br />    夕雨生眠興，禪心少話端。頻來覺無事，盡日坐相看。   </p>   <p>    <b>     <font color=\"#FF6600\">京口贈崔固</font>    </b>    <br />    積雨晴時近，西風葉滿泉。相逢嵩岳客，共聽楚城蟬。    <br />    宿館橫秋島，歸帆漲遠田。別多還寂寞，不似剡中年。   </p>   <p>    <b>     <font color=\"#FF6600\">書實上人房（一作送晏上人，一作寄林禪師）</font>    </b>    <br />    絕頂言無伴，長懷剃髮師。禪中燈落燼，講次柏生枝。    <br />    沙井泉澄疾，秋鐘韻盡遲。里閭還受請，空有向南期。   </p>   <p>    <b>     <font color=\"#FF6600\">送張諲之睦州</font>    </b>    <br />    遙憶新安舊，扁舟往復還。淺深看水石，來往逐雲山。    <br />    到縣餘花在，過門五柳閒。東征隨子去，俱隱薜蘿間。   </p>   <p>    <b>     <font color=\"#FF6600\">贈王道士</font>    </b>    <br />    藥力資蒼鬢，應非舊日身。一為嵩岳客，幾葬洛陽人。    <br />    石縫瓢探水，雲根斧斫薪。關西來往路，誰得水銀銀。   </p>   <p>    <b>     <font color=\"#FF6600\">冬日山居思鄉</font>    </b>    <br />    大野始嚴凝，雲天曉色澄。樹寒稀宿鳥，山迥少來僧。    <br />    背日收窗雪，開爐釋硯冰。忽然歸故國，孤想寓西陵。   </p>   <p>    <b>     <font color=\"#FF6600\">如空上人移居大雲寺</font>    </b>    <br />    竹溪人請住，何日向中峰。瓦捨山情少，齋身疾色濃。    <br />    夏高移坐次，菊淺露行蹤。來往湓城下，三年兩度逢。   </p>   <p>    <b>     <font color=\"#FF6600\">送幻群法師</font>    </b>    <br />    北京一別後，吳楚幾聽砧。住久白髮出，講長枯葉深。    <br />    香連鄰舍像，磬徹遠巢禽。寂默應關道，何人見此心。   </p>   <p>    <b>     <font color=\"#FF6600\">春喜友人至山捨</font>    </b>    <br />    鳥鳴春日曉，喜見竹門開。路自高巖出，人騎大馬來。    <br />    折花林影斷，移石洞陰回。更欲留深語，重城暮色催。   </p>   <p>    <b>     <font color=\"#FF6600\">春日重至南徐舊居</font>    </b>    <br />    綠水陰空院，春深喜再來。獨眠從草長，留酒看花開。    <br />    過雨還山出，向風孤鳥回。忽思秋夕事，雲物卻悠哉。   </p>   <p>    <b>     <font color=\"#FF6600\">早秋過郭涯書堂（一作郭勁書齋）</font>    </b>    <br />    暑消岡捨清，閒語有餘情。澗水生茶味，松風滅扇聲。    <br />    遠分臨海雨，靜覺掩山城。此地秋吟苦，時來繞菊行。   </p>   <p>    <b>     <font color=\"#FF6600\">長安送人（一作送鄉人）</font>    </b>    <br />    上國多離別，年年渭水濱。空將未歸意，說向欲行人。    <br />    雁度池塘月，山連井邑春。臨岐惜分手，日暮一沾巾。   </p>   <p>    <b>     <font color=\"#FF6600\">寄寧海李明府</font>    </b>    <br />    山縣風光異，公門水石清。一官居外府，幾載別東京。    <br />    故疾梅天發，新詩雪夜成。家貧思減選，時靜憶歸耕。    <br />    把疏尋書義，澄心得獄情。夢靈邀客解，劍古揀人呈。    <br />    守月通宵坐，尋花迥路行。從來愛知道，何慮白髭生。   </p>   <p>    <b>     <font color=\"#FF6600\">投江州張郎中</font>    </b>    <br />    要地無閒日，仍容冒謁頻。借山年涉閏，寢郡月逾旬。    <br />    驛徑曾沖雪，方泉省滌塵。隨行溪路細，接話草堂新。    <br />    減藥痊餘癖，飛書苦問貧。噪蟬離宿殼，吟客寄秋身。    <br />    煉句貽箱篋，懸圖見蜀岷。使君匡岳近，終作社中人。   </p>   <p>    <b>     <font color=\"#FF6600\">晚題江館（一作晚秋江館書事寄姚郎中）</font>    </b>    <br />    病寄曲江居帶城，傍門孤柳一蟬鳴。澄波月上見魚擲，晚徑葉多聞犬行。    <br />    越島夜無侵閣色，寺鐘涼有隔原聲。故園盡賣休官去，潮水秋來空自平。   </p>   <p>    <b>     <font color=\"#FF6600\">秋晚歸廬山留別道友</font>    </b>    <br />    病起陵陽思翠微，秋風動後著行衣。月生石齒人同見，霜落木梢愁獨歸。    <br />    已許衲僧修靜社，便將樵叟對閒扉。不嫌舊隱相隨去，廬岳臨天好息機。   </p>   <p>    <b>     <font color=\"#FF6600\">同徐處士秋懷少室舊居（一作秋日同朱慶餘懷少室舊隱）</font>    </b>    <br />    曾居少室黃河畔，秋夢長懸未得回。扶病半年離水石，思歸一夜隔風雷。    <br />    荒齋幾遇僧眠後，晚菊頻經鹿踏來。燈下此心誰共說，傍松幽徑已多栽。   </p>   <p>    <b>     <font color=\"#FF6600\">贈神遘上人</font>    </b>    <br />    草履蒲團山意存，坐看庭木長桐孫。行齋罷講仍香氣，布褐離床帶雨痕。    <br />    夏滿尋醫還出寺，晴來曬疏暫開門。道情淡薄閒愁盡，霜色何因入鬢根。   </p>   <p>    <b>     <font color=\"#FF6600\">贈道人（一作贈李道士）</font>    </b>    <br />    布褐高眠石竇春，迸泉多濺黑紗巾。搖頭說易當朝客，落手圍棋對俗人。    <br />    自算天年窮甲子，誰同雨夜守庚申。擬歸太華何時去，他日相尋乞藥銀。   </p>   <p>    <b>     <font color=\"#FF6600\">贈厲玄侍御</font>    </b>    <br />    山松徑與瀑泉通，巾舄行吟想越中。塞雁去經華頂末，鄉僧來自海濤東。    <br />    關分河漢秋鐘絕，露滴彌猴夜岳空。抱疾因尋周柱史，杜陵寒葉落無窮。   </p>   <p>    <b>     <font color=\"#FF6600\">送韓評事（一作韓評事別業）</font>    </b>    <br />    門枕平湖秋景好，水煙松色遠相依。罷官餘俸租田種，送客回舟載石歸。    <br />    離岸游魚逢浪返。望巢寒鳥逆風飛。嵩陽舊隱多時別，閉目閒吟憶翠微。   </p>   <p>    <b>     <font color=\"#FF6600\">宿隱靜寺上人</font>    </b>    <br />    一宿五峰杯度寺，虛廊中夜磬聲分。疏林未落上方月，深澗忽生平地雲。    <br />    幽鳥背泉棲靜境，遠人當燭想遺文。暫來此地歇勞足，望斷故山滄海濆。   </p>   <p>    <b>     <font color=\"#FF6600\">寄新頭陀</font>    </b>    <br />    見說北京尋祖後，瓶盂自挈繞窮邊。相逢竹塢晦暝夜，一別苕溪多少年。    <br />    遠洞省穿湖底過，斷崖曾向壁中禪。青城不得師同住，坐想滄江憶浩然。   </p>   <p>    <b>     <font color=\"#FF6600\">湘漢旅懷翁傑</font>    </b>    <br />    一宿空江聽急流，仍同賈客坐歸舟。遠書來隔巴陵雨，衰鬢去經彭蠡秋。    <br />    不擬為身謀舊業，終期斷谷隱高丘。吾宗尚作無憀者，中夜閒吟生旅愁。   </p>   <p>    <b>     <font color=\"#FF6600\">寄韓司兵（一作泗上逢韓司徒歸北）</font>    </b>    <br />    多病十年無舊識，滄州亂後只逢君。已知罷秩辭瀧水，相勸移家近岳雲。    <br />    泗上旅帆侵疊浪，雪中歸路踏荒墳。若為此別終期老，書札何因寄北軍。   </p>   <p>    <b>     <font color=\"#FF6600\">寺居寄楊侍御</font>    </b>    <br />    雨過北林空晚涼，院閒人去掩斜陽。十年多病度落葉，萬里亂愁生夜床。    <br />    終欲返耕甘性拙，久慚他事與身忙。還知謝客名先重，肯為詩篇問楚狂。   </p>   <p>    <b>     <font color=\"#FF6600\">上陝府姚中丞</font>    </b>    <br />    此心長愛狎禽魚，仍候登封獨著書。領郡只嫌生藥少，在官長恨與山疏。    <br />    成家儘是經綸後，得句應多諫諍餘。見說養真求退靜，溪南泉石許同居。   </p>   <p>    <b>     <font color=\"#FF6600\">贈僧</font>    </b>    <br />    藩府十年為律業，南朝本寺往來新。辭歸幾別深山客，赴請多從遠處人。    <br />    松吹入堂資講力，野蔬供飯爽禪身。他年更息登壇計，應與雲泉作四鄰。   </p>   <p>    <b>     <font color=\"#FF6600\">送石協律歸吳</font>    </b>    <br />    僧窗夢後憶歸耕，水涉應多半月程。幕府罷來無藥價，紗巾帶去有山情。    <br />    夜隨淨渚離蛩語，早過寒潮背井行。已讓辟書稱抱疾，滄洲便許白髭生。   </p>   <p>    <b>     <font color=\"#FF6600\">寄金陵僧</font>    </b>    <br />    水石致身閒自得，平雲竹閣少炎蒸。齋床幾減供禽食，禪徑寒通照像燈。    <br />    覓句當秋山落葉，臨書近臘硯生冰。行登總到諸山寺，坐聽蟬聲滿四稜。   </p>   <p>    <b>     <font color=\"#FF6600\">送忍禪師歸廬岳（一作送廬岳僧。一作朱慶餘詩）</font>    </b>    <br />    浪匝湓城岳壁青，白頭僧去掃禪扃。龕燈度雪補殘衲，山日上軒看舊經。    <br />    泉水帶冰寒溜澀，薜蘿新雨曙煙腥。已知身事非吾道，甘臥荒齋竹滿庭。   </p>   <p>    <b>     <font color=\"#FF6600\">贈姚合郎中</font>    </b>    <br />    望重來為守土臣，清高還似武功貧。道從會解唯求靜，詩造玄微不趁新。    <br />    玉帛已知難撓思，雲泉終是得閒身。兩衙向後長無事，門館多逢請益人。   </p>   <p>    <b>     <font color=\"#FF6600\">宿李主簿（一作劉員外）</font>    </b>    <br />    獨樹倚亭新月入，城牆四面鎖山多。去年今夜還來此，坐見西風裊鵲窠。   </p>   <p>    <b>     <font color=\"#FF6600\">寄潘緯</font>    </b>    <br />    楊柳垂絲與地連，歸來一醉向溪邊。相逢頭白莫惆悵，世上無人長少年。   </p>   <p>    <b>     <font color=\"#FF6600\">潯陽與孫郎中宴回</font>    </b>    <br />    別酒已酣春漏前，他人扶上北歸船。潯陽渡口月未上，漁火照江仍獨眠。   </p>   <p>    <b>     <font color=\"#FF6600\">送宗禪師（一作送僧歸南嶽）</font>    </b>    <br />    衡陽到卻十三春，行腳同來有幾人。老大又思歸岳里，當時來漆祖師身。   </p>   <p>    <b>     <font color=\"#FF6600\">送僧</font>    </b>    <br />    草履初登南客船，銅瓶猶貯北山泉。衡陽舊寺秋歸去，門鎖寒潭幾樹蟬。   </p>   <p>    <b>     <font color=\"#FF6600\">送蜀僧</font>    </b>    <br />    萬里獨行無弟子，惟繼筇竹與檀龕。看經更向吳中老，應是山川似劍南。   </p>   <p>    <b>     <font color=\"#FF6600\">過僧竹院</font>    </b>    <br />    一生愛竹自未有，每到此房歸不能。高人留宿話禪後，寂寞雨堂空夜燈。   </p>   <p>    <b>     <font color=\"#FF6600\">憶潯陽舊居兼感長孫郎中（一作寄長孫中丞）</font>    </b>    <br />    潯陽卻到是何日，此地今無舊使君。長憶窮冬宿廬岳，瀑泉冰折共僧聞。   </p>   <p>    <b>     <font color=\"#FF6600\">送郭秀才歸金陵</font>    </b>    <br />    夏後客堂黃葉多，又懷家國起悲歌。酒前欲別語難盡，雲際相思心若何。    <br />    鳥下獨山秋寺磬，人隨大舸晚江波。南徐舊業幾時到，門掩殘陽積翠蘿。   </p>   <p>    <b>     <font color=\"#FF6600\">宿李樞書齋</font>    </b>    <br />    小齋經暮雨，四面絕纖埃。眠客聞風覺，飛蟲入燭來。    <br />    夜涼書讀遍，月正戶全開。住遠稀相見，留連宿始回。   </p>   <p>    <b>     <font color=\"#FF6600\">杪秋登江樓（一作岳陽樓）</font>    </b>    <br />    平楚起寒色，長沙猶未還。世情何處淡，湘水向人閒。    <br />    空翠隱高鳥，夕陽歸遠山。孤雲萬餘里，惆悵洞庭間。   </p>   <p>    <b>     <font color=\"#FF6600\">秋宿洞庭</font>    </b>    <br />    洞庭初葉下，旅客不勝愁。明月天涯夜，青山江上秋。    <br />    一官成白首，萬里寄滄洲。只被浮名繫，寧無愧海鷗。   </p>   <p>    <b>     <font color=\"#FF6600\">重陽（一作九月九日）</font>    </b>    <br />    雲木疏黃秋滿川，茱萸風裡一樽前。幾回為客逢佳節，曾見何人再少年。    <br />    霜報征衣冷針指，雁驚幽隱泣雲泉。古來醉樂皆難得，留取窮通委上天。   </p>   <p>    <b>     <font color=\"#FF6600\">送李億東歸</font>    </b>    <br />    黃山遠隔秦樹，紫禁斜通渭城。別路青青柳發，前溪漠漠花生。    <br />    和風澹蕩歸客，落日慇勤早鶯。灞上金樽未飲，宴歌已有餘聲。   </p>  </center> "}