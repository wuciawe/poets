{"id":"7-838","content":"   <div align=\"center\">   <span class=\"style1\">蕭允之</span>  </div>  <p align=\"center\">號竹屋。</p>  <p align=\"center\">   <span class=\"style2\">渡江雲‧春感用清真韻</span>   <br />   薔薇開欲謝，峭寒漸少，軒檻俯晴沙。先來愁未了，又聽一聲，新闋落漁家。   <br />   徘徊佇立，似玉笛、三弄昭華。春晝長、暗懷誰寫，戲墨亂翻鴉。   <br />   籲嗟。詩情猶念雋，酒興偏豪，記南樓月下。曾共樂、沈煙綺席，燭影窗紗。   <br />   農香秀色知何處，甚忘卻、堤柳汀葭。空惆悵，無人共採蘋花。  </p>  <p align=\"center\">   <span class=\"style2\">滿江紅‧雨中有懷</span>   <br />   冷逼疏簾，渾不似、今春寂寞。風雨橫，賞心歡事，總如雲薄。   <br />   柳眼花鬚空點綴，鶯情蝶思應蕭索。但繞庭、流水碧潺潺，車音邈。   <br />   懷往事，孤素約。酒未飲，愁先覺。甚中年滋味，共誰商略。   <br />   芳草易添閑客恨，垂楊難繫行人腳。謾幾回、吟遍夕陽紅，欄杆角。  </p>  <p align=\"center\">   <span class=\"style2\">瑣窗寒</span>   <br />   細雨收塵，輕寒弄日，柳絲掠道。桃邊杏處，猶記玉驄曾到。   <br />   對東風、回首舊遊，香銷豔歇無音耗。悵佳人、有約難來，綠遍滿庭芳草。   <br />   愁抱。沈吟久，翠珥金鈿，為何人好。回文細字，塵暗當年纖縞。   <br />   倚欄杆、斜陽又西，歡期易失春易老。待何時、再覓珍叢，共把清樽倒。  </p>  <p align=\"center\">   <span class=\"style2\">蝶戀花</span>   <br />   十幅歸帆風力滿。記得來時，買酒朱橋畔。遠樹平蕪空目斷。亂山惟見斜陽半。   <br />   誰把新聲翻玉管。吹過滄洲，多少傷春怨。已是客懷如絮亂。畫樓人更回頭看。  </p>  <p align=\"center\">   <span class=\"style2\">虞美人</span>   <br />   朱樓曾記回嬌盼。滿坐春風轉。紅潮生面酒微醺。一曲清歌留往、半窗雲。   <br />   大都咫尺無消息。望斷青鸞翼。夜長香短燭花紅。多少思量只在、雨聲中。  </p>  <p align=\"center\">   <span class=\"style2\">點絳唇‧記夢</span>   <br />   花徑相逢，眼期心諾情如昨。怕人疑著。佯弄秋千索。   <br />   知有而今，何似留初莫。愁難托。雨鈴風鐸。夢斷燈花落。  </p> "}