{"id":"6-198","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>殷堯藩</b>   </font>  </div>  <p align=\"center\">蘇州嘉興人。元和中登進士第，闢李翱長沙幕府，加監察御史，又嘗為永樂令。</p>  <p align=\"center\">   <b>    <font color=\"#FF6600\">吳宮</font>   </b>   <br />   吳王愛歌舞，夜夜醉嬋娟。見日吹紅燭，和塵掃翠鈿。   <br />   徒令勾踐霸，不信子胥賢。莫問長洲草，荒涼無限年。  </p>  <p align=\"center\">   <b>    <font color=\"#FF6600\">久雨</font>   </b>   <br />   雲影蔽遙空，無端淡復濃。兩旬綿密雨，二月似深冬。   <br />   詩酒從教數，簾幃一任重。孰知春有地，微露小桃紅。  </p>  <p align=\"center\">   <b>    <font color=\"#FF6600\">郊行逢社日</font>   </b>   <br />   酒熟送迎便，村村慶有年。妻孥親稼穡，老稚效漁畋。   <br />   紅樹青林外，黃蘆白鳥邊。稔看風景美，寧不羨歸田。  </p>  <p align=\"center\">   <b>    <font color=\"#FF6600\">過友人幽居</font>   </b>   <br />   身坐眾香國，蒲團詩思新。一貧曾累我，此興未輸人。   <br />   陋巷誰為俗，寒窗不染塵。石齋盟四友，年下頓生春。  </p>  <p align=\"center\">   <b>    <font color=\"#FF6600\">過雍陶博士邸中飲（一作贈陳十四）</font>   </b>   <br />   落葉下蕭蕭，幽居遠市朝。偶成投轄飲，不待致書招。   <br />   塞雁沖寒過，山雲傍檻飄。此身何所似，天地一漁樵。  </p>  <p align=\"center\">   <b>    <font color=\"#FF6600\">遊王羽士山房</font>   </b>   <br />   落日半樓明，琳宮事事清。山橫萬古色，鶴帶九皋聲。   <br />   易作神仙侶，難忘父子情。道人應識我，未肯說長生。  </p>  <p align=\"center\">   <b>    <font color=\"#FF6600\">署中答武功姚合</font>   </b>   <br />   原中多陰雨，惟留一室明。自宜居靜者，誰得問先生。   <br />   深井泉香出，危沙藥更榮。全家笑無辱，曾不見戈兵。  </p>  <p align=\"center\">   <b>    <font color=\"#FF6600\">贈龍陽尉馬戴</font>   </b>   <br />   早學全身術，惟令耕近田。自輸官稅後，常臥晚雲邊。   <br />   細草沿階長，高蘿出石懸。向來名姓茂，空被外情牽。  </p>  <p align=\"center\">   <b>    <font color=\"#FF6600\">上巳日贈都上人</font>   </b>   <br />   三月初三日，千家與萬家。蝶飛秦地草，鶯入漢宮花。   <br />   鞍馬皆爭麗，笙歌盡鬥奢。吾師無所願，惟願老煙霞。   <br />   曲水公卿宴，香塵盡滿街。無心修禊事，獨步到禪齋。   <br />   細草縈愁目，繁花逆旅懷。綺羅人走馬，遺落鳳凰釵。  </p>  <p align=\"center\">   <b>    <font color=\"#FF6600\">送沈亞之尉南康</font>   </b>   <br />   行邁南康路，客心離怨多。暮煙葵葉屋，秋月竹枝歌。   <br />   孤鶴唳殘夢，驚猿嘯薜蘿。對江翹首望，愁淚疊如波。  </p>  <p align=\"center\">   <b>    <font color=\"#FF6600\">奉送劉使君王屋山隱居</font>   </b>   <br />   散髮風簷下，沉沉日漸昏。鷹拳擒野雀，蛛網獵飛蚊。   <br />   群動能歸計，吾生亦謾勤。塵緣難著眼，晚興寄青雲。  </p>  <p align=\"center\">   <b>    <font color=\"#FF6600\">寄許渾秀才</font>   </b>   <br />   文字饑難煮，為農策最良。興來鋤曉月，倦後臥斜陽。   <br />   秋稼連千頃，春花醉幾場。任他名利客，車馬鬧康莊。  </p>  <p align=\"center\">   <b>    <font color=\"#FF6600\">送客遊吳</font>   </b>   <br />   吳國水中央，波濤白渺茫。衣逢梅雨漬，船入稻花香。   <br />   海戍通鹽灶，山村帶蜜房。欲知蘇小小，君試到錢塘。  </p>  <p align=\"center\">   <b>    <font color=\"#FF6600\">陸丞相故宅</font>   </b>   <br />   衣冠零落久，今日事堪傷。廚起青煙薄，門開白日長。   <br />   殘梅欹古道，名石臥頹牆。山色依然好，興衰未可量。  </p>  <p align=\"center\">   <b>    <font color=\"#FF6600\">中元日觀諸道士步虛</font>   </b>   <br />   玄都開秘菉，白石禮先生。上界秋光淨，中元夜氣清。   <br />   星辰朝帝處，鸞鶴步虛聲。玉洞花長髮，珠宮月最明。   <br />   掃壇天地肅，投簡鬼神驚。倘賜刀圭藥，還留不死名。  </p>  <p align=\"center\">   <b>    <font color=\"#FF6600\">醉贈劉十二（一作寄嶺南張明府）</font>   </b>   <br />   春草正淒淒，知君過惡溪。鶯將吉了語，猿共猓然啼。   <br />   別路魂先斷，還家夢幾迷。定尋雷令劍，應識越王笄。   <br />   樹色多於北，潮聲少向西。椰花好為酒，誰伴醉如泥。  </p>  <p align=\"center\">   <b>    <font color=\"#FF6600\">早朝</font>   </b>   <br />   曙鐘催入紫宸朝，列炬流虹映絳綃。天近鰲頭花簇仗，風低豹尾樂鳴韶。   <br />   衣冠一變無夷俗，律令重頒有正條。昨日鍾山甘露降，玻璃滿賜出宮瓢。  </p>  <p align=\"center\">   <b>    <font color=\"#FF6600\">帝京二首</font>   </b>   <br />   列郡徵才起俊髦，萬機獨使聖躬勞。開藩上相頒龍節，破虜將軍展豹韜。   <br />   地入黃圖三輔壯，天垂華蓋七星高。迎春別賜瑤池宴，捧進金盤五色桃。  </p>  <p align=\"center\">龍虎山河御氣通，遙瞻帝闕五雲紅。英雄盡入江東籍，將相多收薊北功。   <br />   禮樂日稽三代盛，梯航歲貢萬方同。都將儉德熙文治，淳俗應還太古風。  </p>  <p align=\"center\">   <b>    <font color=\"#FF6600\">宮詞</font>   </b>   <br />   悄悄深宮不見人，倚欄惟見石麒麟。芙蓉帳冷愁長夜，翡翠簾垂隔小春。   <br />   天遠難通青鳥信，風寒欲動錦花茵。夜深怕有羊車過，自起籠燈看雪紋。  </p>  <p align=\"center\">   <b>    <font color=\"#FF6600\">郊居作</font>   </b>   <br />   碧樹濃陰護短垣，蒼江春暖渚鳧喧。買魚試喚鳴榔艇，尋鶴因行隔壟村。   <br />   生理何憑文是業，世情縱遣酒盈樽。相逢謂我迂疏甚，欲辨還憎恐失言。  </p>  <p align=\"center\">   <b>    <font color=\"#FF6600\">閒居</font>   </b>   <br />   茂苑閒居木石同，旋開小徑翦蒿蓬。虛遊心在鴻濛外，穴處身疑培塿中。   <br />   花影一闌吟夜月，松聲半榻臥秋風。百年寄傲聊容膝，何必高車駟馬通。  </p>  <p align=\"center\">   <b>    <font color=\"#FF6600\">暮春述懷</font>   </b>   <br />   為客山南二十年，愁來恍近落花天。陰雲帶雨連山脊，濕氣成嵐滴樹巔。   <br />   鄰屋有聲敲石火，野禽無語避茶煙。此時若遇孫陽顧，肯服鹽車不受鞭。  </p>  <p align=\"center\">   <b>    <font color=\"#FF6600\">端午日</font>   </b>   <br />   少年佳節倍多情，老去誰知感慨生。不效艾符趨習俗，但祈蒲酒話昇平。   <br />   鬢絲日日添頭白，榴錦年年照眼明。千載賢愚同瞬息，幾人湮沒幾垂名。  </p>  <p align=\"center\">   <b>    <font color=\"#FF6600\">九日</font>   </b>   <br />   萬里飄零十二秋，不堪今倚夕陽樓。壯懷空擲班超筆，久客誰憐季子裘。   <br />   瘴雨蠻煙朝暮景，平蕪野草古今愁。酣歌欲盡登高興，強把黃花插滿頭。  </p>  <p align=\"center\">   <b>    <font color=\"#FF6600\">九日病起</font>   </b>   <br />   重陽開滿菊花金，病起支床惜賞心。紫蟹霜肥秋縱好，綠醅蟻滑晚慵斟。   <br />   眼窺薄霧行殊倦，身怯寒風坐未禁。沉醉又成來歲約，遣懷聊作記時吟。  </p>  <p align=\"center\">   <b>    <font color=\"#FF6600\">寒夜</font>   </b>   <br />   雲冷江空歲暮時，竹陰梅影月參差。雞催夢枕司晨早，更咽寒城報點遲。   <br />   人事紛華潛動息，天心靜默運推移。憑誰蕩滌窮殘候，入眼東風喜在期。  </p>  <p align=\"center\">   <b>    <font color=\"#FF6600\">喜雨</font>   </b>   <br />   臨岐終日自裴回，乾我茅齋半畝苔。山上亂雲隨手變，浙東飛雨過江來。   <br />   一元和氣歸中正，百怪蒼淵起蟄雷。千里稻花應秀色，酒樽風月醉亭台。  </p>  <p align=\"center\">   <b>    <font color=\"#FF6600\">春遊</font>   </b>   <br />   明日城東看杏花，叮嚀童子蚤將車。路從丹鳳樓前過，酒向金魚館裡賒。   <br />   綠水滿溝生杜若，暖雲將雨濕泥沙。絕勝羊傅襄陽道，車騎西風擁鼓笳。  </p>  <p align=\"center\">   <b>    <font color=\"#FF6600\">夜酌溪樓</font>   </b>   <br />   樓居溪上涼生早，坐對城頭起暮笳。打鼓泊船何處客，搗衣隔竹是誰家。   <br />   玉繩低轉宵初迥，銀燭高燒月近斜。得意引杯須痛飲，好懷那許負年華。  </p>  <p align=\"center\">   <b>    <font color=\"#FF6600\">旅行（一作金陵道中）</font>   </b>   <br />   煙樹寒林半有無，野人行李更蕭疏。堠長堠短逢官馬，山北山南聞鷓鴣。   <br />   萬里關河成傳捨，五更風雨憶呼盧。寂寥一點寒燈在，酒熟鄰家許夜沽。  </p>  <p align=\"center\">   <b>    <font color=\"#FF6600\">下第東歸作</font>   </b>   <br />   十載驅馳倦荷鋤，三年生計鬢蕭疏。辛勤幾逐英雄後，乙榜猶然姓氏虛。   <br />   欲射狼星把弓箭，休將螢火讀詩書。身賤自慚貧骨相，朗嘯東歸學釣魚。  </p>  <p align=\"center\">   <b>    <font color=\"#FF6600\">還京口</font>   </b>   <br />   黃鶴山頭雪未消，行人歸計在今朝。城高鐵甕江山壯，地接金陵草木凋。   <br />   北府市樓聞舊酒，南橋官柳識歸橈。吏民莫見參軍面，水宿風餐鬢髮焦。  </p>  <p align=\"center\">   <b>    <font color=\"#FF6600\">襄口阻風</font>   </b>   <br />   雪浪排空接海門，孤舟三日阻龍津。曹瞞曾墮周郎計，王導難遮庾亮塵。   <br />   鷗散白雲沈遠浦，花飛紅雨送殘春。篙師整纜候明發，仍謁荒祠問鬼神。  </p>  <p align=\"center\">   <b>    <font color=\"#FF6600\">潭州獨步</font>   </b>   <br />   鶴髮垂肩懶著巾，晚涼獨步楚江濱。一帆暝色鷗邊雨，數尺筇枝物外身。   <br />   習巧未逢醫拙手，聞歌先識採蓮人。笑看斥鷃飛翔去，樂處蓬萊便有春。  </p>  <p align=\"center\">   <b>    <font color=\"#FF6600\">金陵懷古</font>   </b>   <br />   黃道天清擁佩珂，東南王氣秣陵多。江吞彭蠡來三蜀，地接崑崙帶九河。   <br />   鳳闕曉霞紅散綺，龍池春水綠生波。華夷混一歸真主，端拱無為樂太和。  </p>  <p align=\"center\">   <b>    <font color=\"#FF6600\">登鳳凰台二首</font>   </b>   <br />   鳳凰台上望長安，五色宮袍照水寒。彩筆十年留翰墨，銀河一夜臥欄杆。   <br />   三山飛鳥江天暮，六代離宮草樹殘。始信人生如一夢，壯懷莫使酒杯乾。   <br />   梧桐葉落秋風老，人去台空鳳不來。梁武台城芳草合，吳王宮殿野花開。   <br />   石頭城下春生水，燕子堂前雨長苔。莫問人間興廢事，百年相遇且銜杯。  </p>  <p align=\"center\">   <b>    <font color=\"#FF6600\">韓信廟</font>   </b>   <br />   長空鳥盡將軍死，無復中原入馬蹄。身向九泉還屬漢，功超諸將合封齊。   <br />   荒涼古廟惟松柏，咫尺長陵又鹿麋。此日深憐蕭相國，竟無一語到金閨。  </p>  <p align=\"center\">   <b>    <font color=\"#FF6600\">訪許渾</font>   </b>   <br />   去郭來尋隱者居，柳陰假步小籃輿。每期會面初償約，卻計論心舊得書。   <br />   淺綠垣牆綿薜荔，淡紅池沼映芙渠。為言肯共留連飲，澗有青芹罟有魚。  </p>  <p align=\"center\">   <b>    <font color=\"#FF6600\">李舍人席上感遇</font>   </b>   <br />   微雲斂雨天氣清，松聲出樹秋泠泠。窗戶長含碧蘿色，溪流時帶蛟龍腥。   <br />   一官到手不可避，萬事役我徒勞形。飄然曳杖出門去，無數好山江上橫。  </p>  <p align=\"center\">   <b>    <font color=\"#FF6600\">和趙相公登鸛雀樓（樓在河中府，前瞻中條，下瞰大河）</font>   </b>   <br />   危樓高架泬寥天，上相閒登立彩旃。樹色到京三百里，河流歸漢幾千年。   <br />   晴峰聳日當周道，秋谷垂花滿舜田。雲路何人見高志，最看西面赤欄前。  </p>  <p align=\"center\">   <b>    <font color=\"#FF6600\">冬至酬劉使君</font>   </b>   <br />   異鄉冬至又今朝，回首家山入夢遙。漸喜一陽從地復，卻憐群沴逐冰消。   <br />   梅含露蕊知迎臘，柳拂宮袍憶候朝。多少故人承宴賞，五雲堆裡聽簫韶。  </p>  <p align=\"center\">   <b>    <font color=\"#FF6600\">李節度平虜詩</font>   </b>   <br />   百萬王師下日邊，將軍雄略可圖全。元勳未論封茅異，捷勢應知破竹然。   <br />   燕警無烽清朔漠，秦文有寶進藍田。太平從此銷兵甲，記取紅羊換劫年。  </p>  <p align=\"center\">   <b>    <font color=\"#FF6600\">金陵上李公垂侍郎</font>   </b>   <br />   海國微茫散曉暾，郁蔥佳氣滿乾坤。六朝空據長江險，一統今歸聖代尊。   <br />   西北諸峰連朔漠，東南眾水合崑崙。願從吾道禧文運，再使河清俗化淳。  </p>  <p align=\"center\">   <b>    <font color=\"#FF6600\">贈惟儼師</font>   </b>   <br />   煥然文采照青春，一策江湖自在身。雲鎖木龕聊息影，雪香紙襖不生塵。   <br />   談禪早續燈無盡，護法重編論有神。擬掃綠陰浮佛寺，桫欏高樹結為鄰。  </p>  <p align=\"center\">   <b>    <font color=\"#FF6600\">寄許渾秀才</font>   </b>   <br />   萬木驚秋葉漸稀，靜探造化見玄機。眼前誰悟先天理，去後還知今日非。   <br />   樹擁秣陵千嶂合，雲開蕭寺一僧歸。漢廷累下徵賢詔，未許嚴陵老釣磯。  </p>  <p align=\"center\">   <b>    <font color=\"#FF6600\">送白舍人渡江</font>   </b>   <br />   曉發龍江第一程，諸公同濟似登瀛。海門日上千峰出，桃葉波平一桌輕。   <br />   橫鎖已沈王浚筏，投鞭難阻謝玄兵。片時喜得東風便，回首鐘聲隔鳳城。  </p>  <p align=\"center\">   <b>    <font color=\"#FF6600\">送劉禹錫侍御出刺連州</font>   </b>   <br />   遐荒迢遞五羊城，歸興濃消客裡情。家近似忘山路險，土甘殊覺瘴煙輕。   <br />   梅花清入羅浮夢，荔子紅分廣海程。此去定知償隱趣，石田春雨讀書耕。  </p>  <p align=\"center\">   <b>    <font color=\"#FF6600\">送韋侍御報使西蕃</font>   </b>   <br />   歸奏聖朝行萬里，卻銜天詔報蕃臣。本是諸生守文墨，今將匹馬靜煙塵。   <br />   旅宿關河逢暮雨，春耕亭障識遺民。此去多應收故地，寧辭沙塞往來頻。  </p>  <p align=\"center\">   <b>    <font color=\"#FF6600\">寒食城南即事因訪藍田韋明府</font>   </b>   <br />   閒出城南禁火天，路傍騎馬獨搖鞭。青松古墓傷碑碣，紅杏春園羨管弦。   <br />   徒說鷿鵜膏玉劍，漫誇蚨血點銅錢。世間儘是悠悠事，且飲韋家冷酒眠。  </p>  <p align=\"center\">   <b>    <font color=\"#FF6600\">送源中丞使新羅（一作姚合詩）</font>   </b>   <br />   赤墀奉命使殊方，官重霜台紫綬光。玉節在船清海怪，金函開詔撫夷王。   <br />   雲晴漸覺山川異，風便寧知道路長。誰得似君將雨露，海東萬里灑扶桑。  </p>  <p align=\"center\">   <b>    <font color=\"#FF6600\">送景玄上人還山</font>   </b>   <br />   嵩陽聽罷講經鐘，遠訪庭闈錫度空。蒲履謾從歸後織，衲衣猶記別時縫。   <br />   地橫龍朔連沙暝，山入烏桓碧樹重。梵宇傳來金貝葉，花前拜捧慰親容。  </p>  <p align=\"center\">   <b>    <font color=\"#FF6600\">宮人入道</font>   </b>   <br />   卸卻宮妝錦繡衣，黃冠素服制相宜。錫名近奉君王旨，佩菉新參老氏師。   <br />   白晝無情趨玉陛，清宵有夢步瑤池。綠鬟女伴含愁別，釋盡當年妒寵私。  </p>  <p align=\"center\">   <b>    <font color=\"#FF6600\">友人山中梅花</font>   </b>   <br />   南國看花動遠情，沈郎詩苦瘦容生。鐵心自擬山中賦，玉笛誰將月下橫。   <br />   臨水一枝春占早，照人千樹雪同清。好風吹醒羅浮夢，莫聽空林翠羽聲。  </p>  <p align=\"center\">   <b>    <font color=\"#FF6600\">客中有感</font>   </b>   <br />   天地一身在，頭顱五十過。流年消壯志，空使淚成河。  </p>  <p align=\"center\">   <b>    <font color=\"#FF6600\">憶家二首</font>   </b>   <br />   新霽颺林初，蘋花貼岸舒。故鄉今夜月，猶得照孤廬。  </p>  <p align=\"center\">樹擁溪邊閣，山浮雨後嵐。白頭歸未得，夢裡望江南。</p>  <p align=\"center\">   <b>    <font color=\"#FF6600\">江行二首</font>   </b>   <br />   暝色滄州迥，秋聲玉峽長。只因江上月，不覺過潯陽。   <br />   晚泊長江口，寒沙白似霜。年光流不盡，東去水聲長。  </p>  <p align=\"center\">   <b>    <font color=\"#FF6600\">偶題</font>   </b>   <br />   越女收龍眼，蠻兒拾象牙。長安千萬里，走馬送誰家。  </p>  <p align=\"center\">   <b>    <font color=\"#FF6600\">關中傷亂後</font>   </b>   <br />   去歲干戈險，今年蝗旱憂。關西歸戰馬，海內賣耕牛。  </p>  <p align=\"center\">   <b>    <font color=\"#FF6600\">楚江懷古</font>   </b>   <br />   騷靈不可見，楚些竟誰聞。欲採蘋花去，滄州隔暮雲。  </p>  <p align=\"center\">   <b>    <font color=\"#FF6600\">張飛廟</font>   </b>   <br />   威名垂萬古，勇力冠當時。回首三分國，何人賦黍離。  </p>  <p align=\"center\">   <b>    <font color=\"#FF6600\">生公講台</font>   </b>   <br />   暝色護樓台，陰雲晝未開。一塵無處著，花雨遍蒼苔。  </p>  <p align=\"center\">   <b>    <font color=\"#FF6600\">席上聽琴</font>   </b>   <br />   高堂流月明，萬籟不到耳。一聽清心魂，飛絮春紛起。  </p>  <p align=\"center\">   <b>    <font color=\"#FF6600\">酬雍秀才二首</font>   </b>   <br />   晚市人煙合，歸帆帶夕陽。棲遲未歸客，猶著錦衣裳。  </p>  <p align=\"center\">臥病茅窗下，驚聞兩月過。興來聊賦詠，清婉逼陰何。</p>  <p align=\"center\">   <b>    <font color=\"#FF6600\">竹</font>   </b>   <br />   窗戶盡蕭森，空階凝碧陰。不緣冰雪裡，為識歲寒心。  </p>  <p align=\"center\">   <b>    <font color=\"#FF6600\">春怨</font>   </b>   <br />   柳花撲簾春欲盡，綠陰障林鶯亂啼。只愁明日送春去，落日滿園啼竹雞。  </p>  <p align=\"center\">   <b>    <font color=\"#FF6600\">館娃宮</font>   </b>   <br />   宮女三千去不回，真珠翠羽是塵埃。夫差舊國久破碎，紅燕自歸花自開。  </p>  <p align=\"center\">   <b>    <font color=\"#FF6600\">漢宮詞三首</font>   </b>   <br />   成帝夫人淚滿懷，璧宮相趁落空階。可憐玉貌花前死，惟有君恩白燕釵。  </p>  <p align=\"center\">霍家有女字成君，年少教人著繡裙。枉殺宮中許皇后，椒房恩澤是浮雲。</p>  <p align=\"center\">駿馬金鞍白玉鞭，宮中來取李延年。承恩直日鴛鴦殿，一曲清歌在九天。</p>  <p align=\"center\">   <b>    <font color=\"#FF6600\">同州端午</font>   </b>   <br />   鶴髮垂肩尺許長，離家三十五端陽。兒童見說深驚訝，卻問何方是故鄉。  </p>  <p align=\"center\">   <b>    <font color=\"#FF6600\">夜過洞庭</font>   </b>   <br />   笙歌只解鬧花天，誰是敲冰掉小船。為覓瀟湘幽隱處，夜深載月聽鳴泉。  </p>  <p align=\"center\">   <b>    <font color=\"#FF6600\">遊山南寺二首</font>   </b>   <br />   山中盡日無人到，竹外交加百鳥鳴。昨日小樓微雨過，櫻桃花落晚風晴。  </p>  <p align=\"center\">踏碎羊山黃葉堆，天飛細雨隱輕雷。朗陵莫訝來何晚，不忍聽君話別杯。</p>  <p align=\"center\">   <b>    <font color=\"#FF6600\">寄太僕田卿二首</font>   </b>   <br />   客窗強飲太匆匆，急雨寒風意萬重。驀上心來消未得，夢迴又聽五更鐘。  </p>  <p align=\"center\">一陽才動伏群陰，萬物於今寓太音。若喜長生添線日，微微消息識天心。</p>  <p align=\"center\">   <b>    <font color=\"#FF6600\">新昌井</font>   </b>   <br />   轆轤千轉勞筋力，待得甘泉渴殺人。且共山麋同飲澗，玉沙鋪底淺磷磷。  </p>  <p align=\"center\">   <b>    <font color=\"#FF6600\">經靖安里</font>   </b>   <br />   巷底蕭蕭絕市塵，供愁疏雨打黃昏。悠然一曲泉明調，淺立閒愁輕閉門。  </p>  <p align=\"center\">   <b>    <font color=\"#FF6600\">聞箏歌</font>   </b>   <br />   淒淒切切斷腸聲，指滑音柔萬種情。花影深沉遮不住，度幃穿幕又殘更。  </p>  <p align=\"center\">   <b>    <font color=\"#FF6600\">吹笙歌</font>   </b>   <br />   伶兒竹聲愁繞空，秦女淚濕燕支紅。玉桃花片落不住，三十六簧能喚風。  </p>  <p align=\"center\">   <b>    <font color=\"#FF6600\">贈歌人郭婉二首</font>   </b>   <br />   石家金谷舊歌人，起唱花筵淚滿巾。紅粉少年諸弟子，一時惆悵望梁塵。  </p>  <p align=\"center\">雲滿衣裳月滿身，輕盈歸步過流塵。五更無限留連意，常恐風花又一春。</p>  <p align=\"center\">   <b>    <font color=\"#FF6600\">潭州席上贈舞柘枝妓</font>   </b>   <br />   姑蘇太守青娥女，流落長沙舞柘枝。坐滿繡衣皆不識，可憐紅臉淚雙垂。  </p> "}