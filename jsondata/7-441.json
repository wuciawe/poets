{"id":"7-441","content":"   <div align=\"center\">   <span class=\"style1\">孫居敬</span>  </div>  <p align=\"center\">名杓，字居敬。東陽（今屬浙江）人。南宋孝宗淳熙十四年進士。</p>  <p align=\"center\">   <span class=\"style2\">喜遷鶯‧曉行</span>   <br />   宿酲初愈。更花焰頻催，葉蕉重舉。濃露沾叢，薰風入樾，黃葉馬頭飛舞。   <br />   夢結尚依征旆，笛怨誰教漁譜。村路轉，見寒機燈在，晨炊人語。   <br />   無據。堪恨處。殘月滿襟，不念人羈旅。天接山光，雲拖雁影，多少別離情緒。   <br />   繡被香溫密疊，羅帕粉痕重護。這滋味，最不堪兩鬢，菱花羞覷。  </p>  <p align=\"center\">   <span class=\"style2\">臨江仙‧西湖</span>   <br />   觸事老來情緒懶，西湖債未曾還。試呼小艇訪孤山。昔年鷗鶴侶，總笑鬢斕斑。   <br />   仙去坡翁山耐久，煙霏空翠憑欄。日斜尚覺酒腸寬。水雲天共色，欸乃一聲間。  </p>  <p align=\"center\">   <span class=\"style2\">臨江仙</span>   <br />   摘索枝頭何處玉，吹來萬里春風。須臾陸地遍芙蓉。珠簾和氣撲，一笑奪爐紅。   <br />   文字紅裙相間出，主人鍾鼎仙翁。清談雋語與香濃。太平歡意遠，人在玉壺中。  </p>  <p align=\"center\">   <span class=\"style2\">賀新郎‧次盧申之韻</span>   <br />   風月為佳節。更湖光、平鋪十里，水晶宮闕。   <br />   若向孤山邀俗駕，只恐梅花淒咽。有圖畫、天然如揭。   <br />   好著騷人冰雪句，走龍蛇、醉墨成三絕。   <br />   塵世事，謾如發。真須腳踏層冰滑。倚高寒、身疑羽化。   <br />   水準天闊。目送雲邊雙白鷺，杳杳沖煙出沒。   <br />   ●●●、●●●●。喚醒兒曹梁甑夢，把消遙、齊物從頭說。洗夜光，弄明月。  </p>  <p align=\"center\">   <span class=\"style2\">風入松‧次韻代贈人</span>   <br />   王孫去後幾時歸。音信全稀。綠痕染遍天涯草，更小紅、已破桃枝。   <br />   此恨無人共說，夢回月滿樓時。   <br />   只應明月照心期。一向舒眉。若還早遂藍橋約，更不舉、玉盞東西。   <br />   怎望黃金屋貯，只圖誇道於飛。  </p>  <p align=\"center\">   <span class=\"style2\">風入松</span>   <br />   畫梁燕子報新歸。好語全稀。庭芳侵亞紅相對，卻羞見、蕊蕊枝枝。   <br />   說與吹簫舊侶，癡心指望多時。   <br />   朝雲暮雨失歡期。碧畫誰眉。凝愁立處桐陰轉，又還是、紅日將西。   <br />   謾道梅花紙帳，鴛鴦終待雙飛。  </p>  <p align=\"center\">   <span class=\"style2\">好事近‧漁村即事</span>   <br />   買斷一川雲，團結樵歌漁笛。莫向此中輕說，汙天然寒碧。   <br />   短篷穿菊更移棖，香滿不須摘。搔首斷霞夕影，散銀原千尺。  </p>  <p align=\"center\">   <span class=\"style2\">西江月‧次韻席上作</span>   <br />   翠幄輕寒護夜，寒妝靚暖宜春。酒籌令逐時新。仙佩朋簪清興。   <br />   鳳炬呈妍粟粟，水仙照座盈盈。約君策馬賀升平。回首樽前風韻。  </p> "}