{"id":"7-193","content":"   <div align=\"center\">   <span class=\"style1\">宋自遜</span>  </div>  <p align=\"center\">字謙父，號壺山，南宋金華人，後居南昌，宋寧宗慶元末卒。   <br />   文筆高絕，盛名於當代名流界。  </p>  <p align=\"center\">   <span class=\"style2\">驀山溪‧自述</span>   <br />   壺山居士，未老心先懶。愛學道人家，辦竹几、蒲團茗碗。   <br />   青山可買，小結屋三間，開一徑，俯清溪，修竹栽教滿。   <br />   客來便請，隨分家常飯。若肯小留連，更薄酒、三杯兩盞。   <br />   吟詩度曲，風月任招呼，身外事，不關心，自有天公管。  </p>  <p align=\"center\">   <span class=\"style2\">沁園春‧送戴石屏</span>   <br />   歸去來兮，田園將蕪，云胡不歸。既有詩千首，如斯者少，行年七十，從古來稀。   <br />   地闕東南，天傾西北，人事何緣有足時。江湖上，轉不如前日，步步危機。   <br />   石屏自有柴扉。佔海岸、潮頭岸一磯。喚彩衣孫子，攜壺挈榼，白頭翁媼，舉案齊眉。   <br />   身外聲名，世間夢幻，萬事一程無是非。書來往，都不須長語，直寫心期。  </p>  <p align=\"center\">   <span class=\"style2\">賀新郎‧題雪堂</span>   <br />   喚起東坡老。問雪堂、幾番興廢，斜陽衰草。一月有錢三十塊，何苦抽身不早。   <br />   又底用、北門摛藻。儋雨蠻煙添老色，和陶詩、翻被淵明惱。到底是，忘言好。   <br />   周郎英發人間少。謾依然、鳥鵲南飛，山高月小。歲月堂堂留不住，此世何時是了。   <br />   算不滿、英雄一笑。我有豐淮千斗酒，把新愁、舊恨都傾倒。三弄笛，楚天曉。  </p>  <p align=\"center\">   <span class=\"style2\">賀新郎‧七夕</span>   <br />   靈鵲橋初就。記迢迢、重湖風浪，去年時候。歲月不留人易老，萬事茫茫宇宙。   <br />   但獨對、西風搔首。巧拙豈關今夕事，奈癡兒、騃女流傳謬。添話柄，柳州柳。   <br />   道人識破灰心久。只好風、涼月佳時，疏狂如舊。休笑雙星經歲別，人到中年已後。   <br />   雲雨夢、可曾常有。雪藕調冰花熏茗，正梧桐、雨過新涼透。且隨分，一杯酒。  </p>  <p align=\"center\">   <span class=\"style2\">滿江紅‧愁感</span>   <br />   舉扇西風，又十載、重遊秋浦。對舊日、江山錯愕，鬢絲如許。   <br />   世事興亡空感慨，男兒事業誰堪數。被老天、開眼看人忙，成今古。   <br />   江上路，喧鼙鼓。山中地，紛豺虎。謾乾坤許大，著身何處。   <br />   名利等成狂夢寐，文章亦是間言語。賴雙投、酒熟蟹螯肥，忘羈旅。  </p>  <p align=\"center\">   <span class=\"style2\">西江月</span>   <br />   何敢笑人干祿，自知無分彈冠。只將貧賤博清間。留取書遮老眼。   <br />   世上風波任險，門前路徑須寬。心無妄想夢魂安。萬事鶴長島短。  </p>  <p align=\"center\">   <span class=\"style2\">畫錦堂‧上李真州</span>   <br />   荷葉龜遊，庭皋鶴舞，應是秋滿淮涯。昨夜將星明處，仿佛峨眉。   <br />   干戈已淨銀河淡，塵沙不動翠煙微。邦人道，半月中秋，當歌不飲何為。   <br />   誰知心事遠，但感慨登臨，白羽頻揮。恨不明朝出塞，獵獵旌旗。   <br />   文南一矢澶淵勁，夔門三箭武關奇。挑燈看，龍吼傳家舊劍，曾斬吳曦。  </p> "}