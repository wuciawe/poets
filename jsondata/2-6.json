{"id":"2-6","content":"   <div align=\"center\" class=\"style1\">唐山夫人</div>  <p align=\"center\">姓唐山，漢高祖劉邦之寵姬。</p>  <p align=\"center\">   <span class=\"style2\">安世房中歌十七首</span>   <br />   一   <br />   大孝備矣，休德昭清。高張四縣，樂充官庭。   <br />   芬樹羽林，雲景杳冥，金支秀華，庶旄翠旌。   <br />   二   <br />   《七始》、《華始》，肅倡和聲。神來宴娭，庶幾是聽。   <br />   鬻鬻音送，細齊人情。忽乘青玄，熙事備成。清思眑眑，經緯冥冥。   <br />   三   <br />   我定歷數，人告其心。敕身齊戒，施教申申。   <br />   乃立祖廟，敬明尊親。大矣孝熙，四極爰轃。   <br />   四   <br />   王侯秉德，其鄰翼翼，顯明昭式。清明鬯矣，皇帝孝德。   <br />   竟全大功，撫安四極。   <br />   五   <br />   海內有奸，紛亂東北。詔撫成師，武臣承德。   <br />   行樂交逆，《簫》、《勺》群慝。肅為濟哉，蓋定燕國。   <br />   六   <br />   大海蕩蕩水所歸，高賢愉愉民所懷。大山崔，百卉殖。民何貴？貴有德。   <br />   七   <br />   安其所，樂終產。樂終產，世繼緒。飛龍秋，遊上天。高賢愉，樂民人。   <br />   八   <br />   豐草葽，女羅施。善何如，誰能回！大莫大，成教德；長莫長，被無極。   <br />   九   <br />   雷震震，電耀耀。明德鄉，治本約。治本約，澤弘大。   <br />   加被寵，咸相保。德施大，世曼壽。   <br />   十   <br />   都荔遂芳，窅窊桂華。孝奏天儀，若日月光。   <br />   乘玄四龍，回馳北行。羽旄殷盛，芬哉芒芒。孝道隨世，我署文章。   <br />   十一   <br />   馮馮翼翼，承天之則。吾易久遠，燭明四極。   <br />   慈惠所愛，美若休德。杳杳冥冥，克綽永福。   <br />   十二   <br />   磑磑即即，師象山則。烏呼孝哉，案撫戎國。   <br />   蠻夷竭歡，象來致福。兼臨是愛，終無兵革。   <br />   十三   <br />   嘉薦芳矣，告靈饗矣。告靈既饗，德音孔臧。   <br />   惟德之臧，建侯之常。承保天休，令問不忘。   <br />   十四   <br />   皇皇鴻明，蕩侯休德。嘉承天和，伊樂厥福。在樂不荒，惟民之則。   <br />   十五   <br />   浚則師德，下民咸殖。令問在舊，孔容翼翼。   <br />   十六   <br />   孔容之常，承帝之明。下民之樂，子孫保光。   <br />   承順溫良，受帝之光。嘉薦令芳，壽考不忘。   <br />   十七   <br />   承帝明德，師象山則。雲施稱民，永受厥福。   <br />   承容之常，承帝之明。下民安樂，受福無疆。  </p> "}