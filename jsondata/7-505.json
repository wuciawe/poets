{"id":"7-505","content":"   <div align=\"center\">   <span class=\"style1\">陳偕</span>  </div>  <p align=\"center\">號月鏡，福建羅源人。</p>  <p align=\"center\">   <span class=\"style2\">八聲甘州</span>   <br />   芰荷風、滌面恰麥秋，應倒著春衣。渡曉溪雲濕，日流塵腳，露滉蛛絲。   <br />   調翼受風雛燕，弱不解爭泥。襯琅玕錦院，竹外薔薇。   <br />   立久欄杆憑暖，看行魚吹沫，波暈平池。蘚痕斑礎石，漸雨熟梅時。   <br />   傍短籬、成團粉蝶、掠野花、相逐●高低。忘言處，徽絃乍拂，流水先知。  </p>  <p align=\"center\">   <span class=\"style2\">滿庭芳‧西湖</span>   <br />   嵐影浮春，雲容閣雨，澄泓碧展玻璃。高低樓觀，窗戶舞漣漪。   <br />   別有輕盈水面，清嘔起、舟葉如飛。沙堤上，垂鞭信馬，柳重綠交枝。   <br />   漸殘紅倒影，金波瀲灩，弦管催歸。看飄香陳粉，滿路扶攜。   <br />   不盡湖邊風月，孤山下、猿鳥須知。東風裡，年年此水，貯儘是和非。  </p>  <p align=\"center\">   <span class=\"style2\">滿庭芳</span>   <br />   榆莢拋錢，桃英胎子，楊花已送春歸。未成萍葉，水面綠紋肥。   <br />   沙暖溪禽行哺，忘機處、雛母相隨。重簾靜，銅壺晝歇，聲度竹間棋。   <br />   人生如意少，樂隨春減，恨為情離。怕牽愁勾怨，漸近金徽。   <br />   浮世更相代謝，江頭明月，渡口斜暉。關情處，摩挲釣石，莫遣上苔衣。  </p> "}