{"id":"7-233","content":"   <div align=\"center\">   <span class=\"style1\">李祁</span>  </div>  <p align=\"center\">字蕭遠，雍丘（今河南杞縣）人。少有詩名，進士出身，與王俊義友善，   <br />   首建正論，官至尚書郎。宣和年間，責監漢陽酒稅。《樂府雅詞》卷下載   <br />   其詞十四首。  </p>  <p align=\"center\">   <span class=\"style2\">減字木蘭花</span>   <br />   梨花院宇。淡月傾雲初過雨。一枕輕寒。夢入西瑤小道山。   <br />   花深人靜。簾鎖御香清晝永。紅藥欄杆。玉案春風窈窕間。  </p>  <p align=\"center\">   <span class=\"style2\">點絳唇</span>   <br />   樓下清歌，水流歌斷春風暮。夢雲煙樹。依約江南路。   <br />   碧水黃沙，夢到尋梅處。花無數。問花無語。明月隨人去。  </p>  <p align=\"center\">   <span class=\"style2\">青玉案</span>   <br />   綠瑣窗紗明月透。正清夢、鶯啼柳。碧井銀瓶鳴玉甃。   <br />   翔鸞妝樣，粲花衫繡。分付春風手。   <br />   喜入秋波嬌欲溜。脈脈青山兩眉秀。玉枕春寒郎知否。   <br />   歸來留取，御香襟袖。同飲酴醾酒。  </p>  <p align=\"center\">   <span class=\"style2\">鵲橋仙</span>   <br />   春陰淡淡，春波渺渺，簾捲花稍香霧。小舟誰在落梅村，正夢繞、清溪煙雨。   <br />   碧山學士，雲房嬌小，須要五湖同去。桃花流水鱖魚肥，恰趁得、江天佳處。  </p>  <p align=\"center\">   <span class=\"style2\">南歌子</span>   <br />   嫋嫋秋風起，蕭蕭敗葉聲。岳陽樓上聽哀箏。樓下淒涼江月、為誰明。   <br />   霧雨沈雲夢，煙波渺洞庭。可憐無處問湘靈。只有無情江水、繞孤城。  </p>  <p align=\"center\">   <span class=\"style2\">醉桃源</span>   <br />   春風碧水滿郎湖。水清梅影疏。渡江桃葉酒家壚。髻鬟雲樣梳。   <br />   吹玉蕊，飲瓊腴。不須紅袖扶。少年隨意數花鬚。老來心已無。  </p>  <p align=\"center\">   <span class=\"style2\">朝中措‧照江梅詞，寄任蘊明。蘊明嘗許緣檄    <br />    載侍兒見過，又於漢籍伎有目成者因以為戲   </span>   <br />   郎官湖上探春回。初見照江梅。過盡竹溪流水，無人知道花開。   <br />   佳人何處，江南夢遠，殊未歸來。喚取小叢教看，隔江煙雨樓臺。  </p>  <p align=\"center\">   <span class=\"style2\">西江月</span>   <br />   拾翠亭前水滿，郎官湖上春回。儀龍新碾試瓊杯。更覺春江有味。   <br />   拄杖行穿翠筱，吹花醉繞江梅。故園心事老相催。此意陶潛能會。  </p>  <p align=\"center\">   <span class=\"style2\">西江月</span>   <br />   雲觀三山清露，長生萬鬣青松。瓊璈珠珥下秋空。一笑滿天鸞鳳。   <br />   霧鬢新梳紺綠，霞衣舊佩柔紅。更邀豪俊馭南風。此意平生飛動。  </p>  <p align=\"center\">   <span class=\"style2\">如夢令</span>   <br />   春水湖塘深處。竹暗沙洲無路。閑伴落花來，卻信東風歸去。   <br />   且住。且住。細看兩山煙雨。  </p>  <p align=\"center\">   <span class=\"style2\">如夢令</span>   <br />   不見玉人清曉。長嘯一聲雲杪。碧水滿闌塘，竹外一枝風嫋。   <br />   奇妙。奇妙。半夜山空月皎。  </p>  <p align=\"center\">   <span class=\"style2\">水龍吟‧郎官湖</span>   <br />   碧山橫繞清湖，茂林秀麓波光裡。南宮老大，西洲漂蕩，危亭重倚。   <br />   雨步雲行，餌風飲霧，平生遊戲。笑此中空洞，都無一物，有神妙、浩然氣。   <br />   掃盡雲南夢北，看三江五湖秋水。狂歌兩解，清樽一舉，超然千里。   <br />   江漢蒼茫，故人何處，山川良是。待白萍露下，青天月上，約騎鯨起。  </p>  <p align=\"center\">   <span class=\"style2\">浪淘沙</span>   <br />   拍手趁西風。驚起乖龍。青山綠水古今同。唯有一輪山上月，長照江中。   <br />   一點落金鐘。渾似虛空。道人不住有雲峰。但是人家清酒甕，行處相逢。  </p> "}