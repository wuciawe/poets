{"id":"9-12","content":"   <div align=\"center\">   <span class=\"style1\">宋徵興</span>  </div>  <p align=\"center\">（1618～1667）字直方，一字轅文，松江華亭人。順治進士，官至副都御史。   <br />   為諸生時，與陳子龍、李雯等倡幾社，以古學相砥礪。其詩以博瞻見長，聲譽   <br />   亞於子龍。著有《林屋詩文稿》。  </p>  <p align=\"center\">   <span class=\"style2\">小重山</span>   <br />   春流半繞鳳凰台。十年花月夜，汎金盃。玉簫鳴咽畫船開。   <br />   清風起，移棹上秦淮。客夢五更回。清砧迎塞雁，渡江來。景陽宮井斷蒼苔。  </p>  <p align=\"center\">   <span class=\"style2\">踏莎行</span>   <br />   錦幄銷香，翠屏生霧，妝成漫倚紗窗住。一雙青雀到空庭，梅花自落無人處。   <br />   回首天涯，歸期又誤。羅衣不耐東風舞。垂楊枝上月華明，可憐獨上銀床去！  </p>  <p align=\"center\">   <span class=\"style2\">憶秦娥‧楊花</span>   <br />   黃金陌，茫茫十里春雲白。春雲白，迷離滿眼，江南江北。   <br />   來時無奈珠簾隔，去時著盡東風力。東風力，留他如夢，送他如客。  </p>  <p align=\"center\">   <span class=\"style2\">蝶戀花</span>   <br />   寶枕輕風秋夢薄。紅斂雙蛾，顛倒垂金雀。新樣羅衣渾棄卻，猶尋舊日春衫著。   <br />   偏是斷腸花不落。人若傷心，鏡裡顏非昨。會誤當初青女約，只今霜夜思量著。  </p>  <p align=\"center\">   <span class=\"style2\">玉樓春‧燕</span>   <br />   雕樑畫棟原無數，不問主人隨意住。紅襟惹盡百花香，翠尾掃閒三月雨。   <br />   半年別我歸何處？相見如將離恨訴。海棠枝上立多時，飛向小橋西畔去。  </p> "}