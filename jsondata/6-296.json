{"id":"6-296","content":"   <center>   <b>    <font face=\"標楷體\" size=\"+3\" color=\"#FF6600\">鄭嵎</font>   </b>   <p>字賓先，大中五年進士第。</p>   <p>    <b>     <font color=\"#FF6600\">津陽門詩</font>    </b>    <br />    津陽門北臨通逵，雪風獵獵飄酒旗。泥寒款段蹶不進，疲童退問前何為。    <br />    酒家顧客催解裝，案前羅列樽與卮。青錢瑣屑安足數，白醪軟美甘如飴。    <br />    開壚引滿相獻酬，枯腸渴肺忘朝饑。愁憂似見出門去，漸覺春色入四肢。    <br />    主翁移客挑華燈，雙肩隱膝烏帽欹。笑雲鮐老不為禮，飄蕭雪鬢雙垂頤。    <br />    問余何往凌寒曦，顧翁枯朽郎豈知。翁曾豪盛客不見，我自為君陳昔時。    <br />    時平親衛號羽林，我才十五為孤兒。射熊搏虎眾莫敵，彎弧出入隨佽飛。    <br />    此時初創觀風樓，簷高百尺堆華榱。樓南更起鬥雞殿，晨光山影相參差。    <br />    其年十月移禁仗，山下櫛比羅百司。朝元閣成老君見，會昌縣以新豐移。    <br />    幽州曉進供奉馬，玉珂寶勒黃金羈。五王扈駕夾城路，傳聲校獵渭水湄。    <br />    羽林六軍各出射，籠山絡野張罝維。雕弓繡韣不知數，翻身滅沒皆蛾眉。    <br />    赤鷹黃鶻雲中來，妖狐狡兔無所依。人煩馬殆禽獸盡，百里腥膻禾黍稀。    <br />    暖山度臘東風微，宮娃賜浴長湯池。刻成玉蓮噴香液，漱回煙浪深逶迤。    <br />    犀屏象薦雜羅列，錦鳧繡雁相追隨。破簪碎鈿不足拾，金溝殘溜和纓緌。    <br />    上皇寬容易承事，十家三國爭光輝。繞床呼盧恣樗博，張燈達晝相謾欺。    <br />    相君侈擬縱驕橫，日從秦虢多遊嬉。朱衫馬前未滿足，更驅武卒羅旌旗。    <br />    畫輪寶軸從天來，雲中笑語聲融怡。鳴鞭後騎何躞蹀，宮妝襟袖皆仙姿。    <br />    青門紫陌多春風，風中數日殘春遺。驪駒吐沫一奮迅，路人擁彗爭珠璣。    <br />    八姨新起合歡堂，翔鶤賀燕無由窺。萬金酬工不肯去，矜能恃巧猶嗟咨。    <br />    四方節制傾附媚，窮奢極侈沽恩私。堂中特設夜明枕，銀燭不張光鑒帷。    <br />    瑤光樓南皆紫禁，梨園仙宴臨花枝。迎娘歌喉玉窈窕，蠻兒舞帶金葳蕤。    <br />    三郎紫笛弄煙月，怨如別鶴呼羈雌。玉奴琵琶龍香撥，倚歌促酒聲嬌悲。    <br />    飲鹿泉邊春露晞，粉梅檀杏飄朱墀。金沙洞口長生殿，玉蕊峰頭王母祠。    <br />    禁庭術士多幻化，上前較勝紛相持。羅公如意奪顏色，三藏袈裟成散絲。    <br />    蓬萊池上望秋月，無雲萬里懸清輝。上皇夜半月中去，三十六宮愁不歸。    <br />    月中秘樂天半間，丁璫玉石和塤篪。宸聰聽覽未終曲，卻到人間迷是非。    <br />    千秋御節在八月，會同萬國朝華夷。花萼樓南大合樂，八音九奏鸞來儀。    <br />    都盧尋橦誠齷齪，公孫劍伎方神奇。馬知舞徹下床榻，人惜曲終更羽衣。    <br />    祿山此時侍御側，金雞畫障當罘罳。繡祤衣褓日屭贔，甘言狡計愈嬌癡。    <br />    詔令上路建甲第，樓通走馬如飛翬。大開內府恣供給，玉缶金筐銀簸箕。    <br />    異謀潛熾促歸去，臨軒賜帶盈十圍。忠臣張公識逆狀，日日切諫上弗疑。    <br />    湯成召浴果不至，潼關已溢漁陽師。御街一夕無禁鼓，玉輅順動西南馳。    <br />    九門回望塵坌多，六龍夜馭兵衛疲。縣官無人具軍頓，行宮徹屋屠雲螭。    <br />    馬嵬驛前駕不發，宰相射殺冤者誰。長眉鬢髮作凝血，空有君王潛涕洟。    <br />    青泥板上到三蜀，金堤城邊止九旗。移文泣祭昔臣墓，度曲悲歌秋雁辭。    <br />    明年尚父上捷書，洗清觀闕收封畿。兩君相見望賢頓，君臣鼓舞皆歔欷。    <br />    宮中親呼高驃騎，潛令改葬楊真妃。花膚雪艷不復見，空有香囊和淚滋。    <br />    鑾輿卻入華清宮，滿山紅實垂相思。飛霜殿前月悄悄，迎春亭下風颸颸。    <br />    雪衣女失玉籠在，長生鹿瘦銅牌垂。象床塵凝罨颯被，畫簷蟲網頗梨碑。    <br />    碧菱花覆雲母陵，風篁雨菊低離披。真人影帳偏生草，果老藥堂空掩扉。    <br />    鼎湖一日失弓劍，橋山煙草俄霏霏。空聞玉碗入金市，但見銅壺飄翠帷。    <br />    開元到今逾十紀，當初事跡皆殘隳。竹花唯養棲梧鳳，水藻周遊巢葉龜。    <br />    會昌御宇斥內典，去留二教分黃緇。慶山污瀦石甕毀，紅樓綠閣皆支離。    <br />    奇松怪柏為樵蘇，童山眢谷亡險巇，煙中壁碎摩詰畫，雲間字失玄宗詩。    <br />    石魚巖底百尋井，銀床下卷紅綆遲。當時清影蔭紅葉，一旦飛埃埋素規。    <br />    韓家燭台倚林杪，千枝燦若山霞摛。昔年光彩奪天月，昨日銷熔當路岐。    <br />    龍宮御榜高可惜，火焚牛挽臨崎峗。孔雀松殘赤琥珀，鴛鴦瓦碎青琉璃。    <br />    今我前程能幾許，徒有餘息筋力羸。逢君話此空灑涕，卻憶歡娛無見期。    <br />    主翁莫泣聽我語，寧勞感舊休吁嘻。河清海宴不難睹，我皇已上昇平基。    <br />    湟中土地昔湮沒，昨夜收復無瘡痍。戎王北走棄青塚，虜馬西奔空月支。    <br />    兩逢堯年豈易偶，願翁頤養豐膚肌。平明酒醒便分首，今夕一樽翁莫違。   </p>  </center> "}