{"id":"7-652","content":"   <div align=\"center\" class=\"style1\">曾撥</div>  <p align=\"center\">   <span class=\"style2\">西江月</span>   <br />   簷雨輕敲夜夜，牆雲低度朝朝。日長天氣已無聊。何況洞房人悄。   <br />   眉共新荷不展，心隨垂柳頻搖。午眠見金翹。驚覺數聲啼鳥。  </p>  <p align=\"center\">   <span class=\"style2\">謁金門</span>   <br />   山銜日。灑酒西風獨立。一葉扁舟流水急。轉頭無處覓。   <br />   去則而今已去，憶則如何不憶。明日到家應記得。寄書回雁翼。  </p>  <p align=\"center\">   <span class=\"style2\">謁金門</span>   <br />   深院寂。一點春燈銜壁。空說銷愁須酒力。病多禁未得。   <br />   遙望西樓咫尺。爭信今宵思憶。伴我枕頭雙淚濕。梧桐秋雨滴。  </p>  <p align=\"center\">   <span class=\"style2\">眼兒媚</span>   <br />   芙蓉帳冷翠衾單。魂夢幾曾閑。怎禁未許，茫茫煙水，疊疊雲山。   <br />   云時頻把歸期約，遠不過春殘。而今已是，荷花開了，猶倚欄杆。  </p>  <p align=\"center\">   <span class=\"style2\">南柯子</span>   <br />   桐葉涼生夜，藕花香滿時，幾多離思有誰知。遙望盈盈一水、抵天涯。   <br />   雨灑征衣淚，月顰分鏡眉。相逢又是隔年期。不似畫橋歸燕、解於飛。  </p> "}