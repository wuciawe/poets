{"id":"6-267","content":"   <div align=\"center\">   <b>    <font size=\"+3\" face=\"標楷體\" color=\"#FF6600\">楊衡</font>   </b>  </div>  <p align=\"center\">字仲師，吳興人。初與符載、崔群、宋濟隱廬山，號山中四友。   <br />   後登第，官至大理評事。  </p>  <p align=\"center\">   <b>    <font color=\"#FF6600\">盧十五竹亭送侄偁歸山</font>   </b>   <br />   落葉寒擁壁，清霜夜沾石。正是憶山時，復送歸山客。   <br />   慇勤一樽酒，曉月當窗白。  </p>  <p align=\"center\">   <b>    <font color=\"#FF6600\">旅次江亭</font>   </b>   <br />   扣舷不能寐，皓露清衣襟。彌傷孤舟夜，遠結萬里心。   <br />   幽興惜瑤草，素懷寄鳴琴。三奏月初上，寂寥寒江深。  </p>  <p align=\"center\">   <b>    <font color=\"#FF6600\">賦得夜雨滴空階送魏秀才</font>   </b>   <br />   委簷方滴滴，沾紅復灑綠。醉聽乍朦朧，愁聞多斷續。   <br />   始兼泉向細，稍雜更聲促。百慮自縈心，況有人如玉。  </p>  <p align=\"center\">   <b>    <font color=\"#FF6600\">征人</font>   </b>   <br />   西風屢鳴雁，東郊未升日。繁煙幕幕昏，暗騎蕭蕭出。   <br />   望雲愁玉塞，眠月想蕙質。借問露沾衣，何如香滿室。  </p>  <p align=\"center\">   <b>    <font color=\"#FF6600\">遊陸先生故巖居</font>   </b>   <br />   獨壑臨萬嶂，蒼苔絕行跡。仰窺猿掛樹，俯對鶴巢石。   <br />   上有一巖屋，相傳靈人宅。深林無陽暉，幽水轉鮮碧。   <br />   拾薪遇遺鼎，探穴得古籍。結念候雲興，燒香坐終夕。  </p>  <p align=\"center\">   <b>    <font color=\"#FF6600\">題玄和師仙藥室</font>   </b>   <br />   山邊蕭寂室，石掩浮雲扃。繞室微有路，松煙深冥冥。   <br />   入松汲寒水，對鶴問仙經。石几香未盡，水花風欲零。   <br />   何年去華表，幾度窮蒼冥。卻顧宦遊子，眇如霜中螢。  </p>  <p align=\"center\">   <b>    <font color=\"#FF6600\">宿陸氏齋賦得殘燈詩</font>   </b>   <br />   慇勤照永夜，屬思未成眠。餘輝含薄霧，落燼迸空筵。   <br />   誰比秦樓曉，緘愁別幌前。  </p>  <p align=\"center\">   <b>    <font color=\"#FF6600\">夷陵郡內敘別</font>   </b>   <br />   禮娶嗣明德，同牢夙所欽。況蒙生死契，豈顧蓬蒿心。   <br />   雁幣任野薄，恩愛緣義深。同聲若鼓瑟，合韻似鳴琴。   <br />   將迓空未立，就贅意難任。皎月託言誓，滄波信浮沉。   <br />   荊台理晨轍，巫渚疑宵襟。憫憫百慮起，回回萬恨深。   <br />   候更促徒侶，先曉徹夜禽。燈綵凝寒風，蟬思噪密林。   <br />   留念同心帶，贈遠芙蓉簪。撫懷極投漆，感物重黃金。   <br />   分鸞豈遐阻，別劍念相尋。倘甘蓬戶賤，願俟故山岑。  </p>  <p align=\"center\">   <b>    <font color=\"#FF6600\">將之荊州南與張伯剛馬總鍾陵夜別</font>   </b>   <br />   荊台別路長，密緒分離狀。莫訴杯來促，更籌屢已倡。   <br />   燭花侵霧暗，瑟調寒風亮。誰念曉帆開，默睇參差浪。  </p>  <p align=\"center\">   <b>    <font color=\"#FF6600\">經端溪峽中</font>   </b>   <br />   陰岸東流水，上有微風生。素羽漾翠澗，碧苔敷丹英。   <br />   重林宿雨晦，遠岫孤霞明。飛猱相攀牽，白雲亂縱橫。   <br />   有客溯輕楫，閱勝匪羈程。逍遙一息間，糞土五侯榮。   <br />   搴茗庶蠲熱，漱泉聊析酲。寄言絲竹者，詎識松風聲。  </p>  <p align=\"center\">   <b>    <font color=\"#FF6600\">南海苦雨，寄贈王四侍御</font>   </b>   <br />   炎風雜海氣，暑雨每成霖。塗泥親杖屨，苔蘚漬衣襟。   <br />   念近劇懷遠，涉淺定知深。暗溝夜滴滴，荒庭晝霪霪。   <br />   折簡展離曠，理徑俟招尋。處陰誠多慘，況乃觸隅禽。  </p>  <p align=\"center\">   <b>    <font color=\"#FF6600\">秋夜閒居，即事寄廬山鄭員外、蜀郡符處士</font>   </b>   <br />   憂思繁未整，良辰會無由。引領遲佳音，星紀屢以周。   <br />   蓬閬絕華耀，況乃處窮愁。墜葉寒擁砌，燈火夜悠悠。   <br />   開琴弄清弦，窺月俯澄流。冉冉鴻雁度，蕭蕭帷箔秋。   <br />   悵懷石門詠，緬慕碧雞遊。彷彿蒙顏色，崇蘭隱芳洲。  </p>  <p align=\"center\">   <b>    <font color=\"#FF6600\">寄贈田倉曹灣</font>   </b>   <br />   芳蘭媚庭除，灼灼紅英舒。身為陋巷客，門有絳轅車。   <br />   朝覽夷胡傳，暮習穎陽書。盻雲高羽翼，待賈蘊璠璵。   <br />   纓弁雖雲阻，音塵豈復疏。若因風雨晦，應念寂寥居。  </p>  <p align=\"center\">   <b>    <font color=\"#FF6600\">詠春色</font>   </b>   <br />   靄靄復濛濛，非霧滿晴空。密添宮柳翠，暗洩路桃紅。   <br />   縈絲光乍失，緣隙影才通。夕迷鴛枕上，朝漫綺弦中。   <br />   促駟馳香陌，勞鶯轉艷叢。可憐腸斷望，並在洛城東。  </p>  <p align=\"center\">   <b>    <font color=\"#FF6600\">送春</font>   </b>   <br />   三月三十日，春歸日復暮。惆悵問春風，明朝應不住。   <br />   送春曲江上，眷眷東西顧。但見撲水花，紛紛不知數。   <br />   人生似行客，兩足無停步。日日進前程，前程幾多路。   <br />   兵刃與水火，盡可違之去。惟有老到來，人間無避處。   <br />   感時良未已，獨倚池南樹。今日送春心，心如別親故。  </p>  <p align=\"center\">   <b>    <font color=\"#FF6600\">遊峽山寺</font>   </b>   <br />   結構天南畔，勝絕固難儔。幸蒙時所漏，遂得恣閒遊。   <br />   路石蔭松蓋，檻籐維鶴舟。雨霽花木潤，風和景氣柔。   <br />   寶殿敞丹扉，靈幡垂絳旒。照曜芙蓉壺，金人居上頭。   <br />   翔禽拂危剎，落日避層樓。端溪瀰漫駛，曲澗潺湲流。   <br />   高居何重沓，登覽自夷猶。煙霞無隱態，巖洞詎遺幽。   <br />   奔駟非久耀，馳波肯暫留。會從香火緣，滅跡此山丘。  </p>  <p align=\"center\">   <b>    <font color=\"#FF6600\">宿陟岵寺雲律師院</font>   </b>   <br />   像宇郁參差，寶林疏復密。中有彌天子，燃燈坐虛室。   <br />   心證紅蓮喻，跡羈青眼律。玉爐揚翠煙，金經開縹帙。   <br />   肆陳堅固學，破我夢幻質。碧水灑塵纓，涼扇當夏日。   <br />   宿禽詎相保，迸火煙欲失。願回戚促勞，趨隅事休逸。  </p>  <p align=\"center\">   <b>    <font color=\"#FF6600\">秋夜桂州宴送鄭十九侍御</font>   </b>   <br />   秋至觸物愁，況當離別筵。短歌銷夜燭，繁緒遍高弦。   <br />   桂水舟始泛，蘭堂榻詎懸。一杯勾離阻，三載奉周旋。   <br />   鴉噪更漏颯，露濡風景鮮。斯須不共此，且為更留連。  </p>  <p align=\"center\">   <b>    <font color=\"#FF6600\">九日陪樊尚書龍山宴集</font>   </b>   <br />   孟嘉從宴地，千乘復登臨。緣危陟高步，憑曠寫幽襟。   <br />   黃花玩初馥，翠物喜盈斟。雲雜組繡色，樂和山水音。   <br />   旆搖秋吹急，筵捲夕光沉。都人瞻騎火，猶知隔寺深。  </p>  <p align=\"center\">   <b>    <font color=\"#FF6600\">江陵送客歸河北</font>   </b>   <br />   遠客歸故里，臨路結裴回。山長水復闊，無因重此來。   <br />   聊將歌一曲，送子手中杯。  </p>  <p align=\"center\">   <b>    <font color=\"#FF6600\">送鄭丞之羅浮中習業</font>   </b>   <br />   百年泛飄忽，萬事繫衰榮。高鴻脫矰繳，達士去簪纓。   <br />   始從天目遊，復作羅浮行。雲臥石林密，月窺花洞明。   <br />   全形在氣和，習默憑境清。夙秘絳囊訣，屢投金簡名。   <br />   鐘管促離觴，煙霞隨去程。何當真府內，重得款平生。  </p>  <p align=\"center\">   <b>    <font color=\"#FF6600\">送王秀才往安南</font>   </b>   <br />   君為蹈海客，客路誰諳悉。鯨度乍疑山，雞鳴先見日。   <br />   所嗟回桌晚，倍結離情密。無貪合浦珠，念守江陵橘。  </p>  <p align=\"center\">   <b>    <font color=\"#FF6600\">送公孫器自桂林歸蜀</font>   </b>   <br />   桂林淺復碧，潺湲半露石。將乘觸物舟，暫駐飛空錫。   <br />   蜀鄉異青眼，蓬戶高朱戟。風度杳難尋，雲飄詎留跡。   <br />   舊戶閒花草，馴鴿傍簷隙。揮手共忘懷，日墮千山夕。  </p>  <p align=\"center\">   <b>    <font color=\"#FF6600\">贈羅浮易煉師</font>   </b>   <br />   海上多仙嶠，靈人信長生。榮衛冰雪姿，嚥嚼日月精。   <br />   默書絳符遍，晦步斗文成。翠髮披肩長，金蓋凌風輕。   <br />   曉籟息塵響，天雞叱幽聲。碧樹來戶陰，丹霞照窗明。   <br />   焚香叩虛寂，稽首回太清。鸞鷺振羽儀，飛翻拂旆旌。   <br />   左挹玉泉液，右搴雲芝英。念得參龍駕，攀天度赤城。  </p>  <p align=\"center\">   <b>    <font color=\"#FF6600\">登紫霄峰贈黃仙師</font>   </b>   <br />   紫霄不可涉，靈峰信穹崇。下有瓊樹枝，上有翠髮翁。   <br />   雞鳴秋漢側，日出紅霞中。璨璨真仙子，執旄為侍童。   <br />   焚香杳忘言，默念合太空。世華徒熠耀，虛室自朦朧。   <br />   雲飛瓊瑤圃，龜息芝蘭叢。玉菉掩不開，天窗微微風。   <br />   茲焉悟佳旨，塵境亦幽通。浩渺臨廣津，永用挹無窮。  </p>  <p align=\"center\">   <b>    <font color=\"#FF6600\">烏啼曲</font>   </b>   <br />   可憐楊葉復楊花，雪淨煙深碧玉家。烏棲不定枝條弱，城頭夜半聲啞啞。   <br />   浮萍流蕩門前水，任罥芙蓉莫浣紗。  </p>  <p align=\"center\">   <b>    <font color=\"#FF6600\">白紵歌二首</font>   </b>   <br />   玉纓翠佩雜輕羅，香汗微漬朱顏酡。   <br />   為君起唱白紵歌，清聲裊雲繁思多，凝笳哀瑟時相和。   <br />   金壺半傾芳夜促，樑塵霏霏暗紅燭。令君安坐聽終曲，墜葉飄花難再復。  </p>  <p align=\"center\">躡珠履，步瓊筵，輕身起舞紅燭前。芳姿艷態妖且妍，回眸轉袖暗催弦。   <br />   涼風蕭蕭漏水急，月華泛艷紅蓮濕，牽裙攬帶翻成泣。  </p>  <p align=\"center\">   <b>    <font color=\"#FF6600\">長門怨</font>   </b>   <br />   絲聲繁兮管聲急，珠簾不捲風吹入。萬遍凝愁枕上聽，千回候命花間立。   <br />   望望昭陽信不來。回眸獨掩紅巾泣。  </p>  <p align=\"center\">   <b>    <font color=\"#FF6600\">寄徹公</font>   </b>   <br />   北風吹霜霜月明，荷葉枯盡越水清。別來幾度龍宮宿，雪山童子應相逐。  </p>  <p align=\"center\">   <b>    <font color=\"#FF6600\">哭李象</font>   </b>   <br />   白雞黃犬不將去，寂寞空餘葬時路。草死花開年復年，後人知是何人墓。   <br />   憶君思君獨不眠，夜寒月照青楓樹。  </p>  <p align=\"center\">   <b>    <font color=\"#FF6600\">宿雲溪觀，賦得秋燈引送客</font>   </b>   <br />   雲房寄宿秋夜客，一燈熒熒照虛壁。蟲聲呼客客未眠，幾人語話清景側。   <br />   不可離別愁紛多，秋燈秋燈奈別何。  </p>  <p align=\"center\">   <b>    <font color=\"#FF6600\">採蓮曲</font>   </b>   <br />   凝鮮霧渚夕，陽艷綠波風。魚游乍散藻，露重稍欹紅。   <br />   楚客傷暮節，吳娃泣敗叢。促令芳本固，寧望雪霜中。  </p>  <p align=\"center\">   <b>    <font color=\"#FF6600\">他鄉七夕</font>   </b>   <br />   漢渚常多別，山橋忽重遊。向雲迎翠輦，當月拜珠旒。   <br />   寢幌凝宵態，妝奩閉曉愁。不堪鳴杼日，空對白榆秋。  </p>  <p align=\"center\">   <b>    <font color=\"#FF6600\">春日偶題</font>   </b>   <br />   何處春先到，橋東水北亭。凍花開未得，冷酒酌難醒。   <br />   就日移輕榻，遮風展小屏。更無人勸飲，鶯語漸叮嚀。  </p>  <p align=\"center\">   <b>    <font color=\"#FF6600\">題山寺</font>   </b>   <br />   千峰白露後，雲壁掛殘燈。曙色海邊日，經聲松下僧。   <br />   意閒門不閉，年去水空澄。稽首如何問，森羅盡一乘。  </p>  <p align=\"center\">   <b>    <font color=\"#FF6600\">廣州石門寺重送李尚赴朝，時兼宗正卿</font>   </b>   <br />   象闕趨雲陛，龍宮憩石門。清鐃猶啟路，黃髮重攀轅。   <br />   藻變朝天服，珠懷委地言。那令蓬蒿客，茲席未離樽。  </p>  <p align=\"center\">   <b>    <font color=\"#FF6600\">送孔周之南海謁王尚書</font>   </b>   <br />   泛桌若流萍，桂寒山更青。望雲生碧落，看日下滄溟。   <br />   潮盡收珠母，沙閒拾翠翎。自趨龍戟下，再為誦芳馨。  </p>  <p align=\"center\">   <b>    <font color=\"#FF6600\">冬夜舉公房送崔秀才歸南陽</font>   </b>   <br />   聞君動征桌，犯夜故來尋。強置一樽酒，重款百年心。   <br />   燈白霜氣冷，室虛松韻深。南陽三顧地，幸偶價千金。  </p>  <p align=\"center\">   <b>    <font color=\"#FF6600\">送陳房謁撫州周使君</font>   </b>   <br />   匡山一畝宮，尚有桂蘭叢。鑿壁年雖異，穿楊志幸同。   <br />   貌羸緣塞苦，道蹇為囊空。去謁臨川守，因憐鶴在籠。  </p>  <p align=\"center\">   <b>    <font color=\"#FF6600\">山齋獨宿贈晏上人</font>   </b>   <br />   幢幢雲樹秋，黃葉下山頭。蟲響夜難度，夢閒神不遊。   <br />   窗燈寒幾盡，簾雨曉階愁。何以禪棲客，灰心在沃州。  </p>  <p align=\"center\">   <b>    <font color=\"#FF6600\">桂州與陳羽念別</font>   </b>   <br />   慘戚損志抱，因君時解顏。重歎今夕會，復在幾夕間。   <br />   碧桂水連海，蒼梧雲滿山。茫茫從此去，何路入秦關。  </p>  <p align=\"center\">   <b>    <font color=\"#FF6600\">經趙處士居</font>   </b>   <br />   雲居避世客，髮白習儒經。有地水空綠，無人山自青。   <br />   廢樑悲逝水，臥木思荒庭。向夕霏煙斂，徒看處士星。  </p>  <p align=\"center\">   <b>    <font color=\"#FF6600\">病中赴袁州次香館</font>   </b>   <br />   病輿憩上館，繚繞向山隅。荒葛漫欹壁，幽禽啄朽株。   <br />   力微怯升降，意欲結踟躇。誰能挹香水，一為濯煩紆。  </p>  <p align=\"center\">   <b>    <font color=\"#FF6600\">送人流雷州</font>   </b>   <br />   逐客指天涯，人間此路賒。地圖經大庾，水驛過長沙。   <br />   臘月雷州雨，秋風桂嶺花。不知荒徼外，何處有人家。  </p>  <p align=\"center\">   <b>    <font color=\"#FF6600\">送徹公</font>   </b>   <br />   白首年空度，幽居俗豈知。敗蕉依晚日，孤鶴立秋墀。   <br />   久客何由造，禪門不可窺。會同塵外友，齋沐奉威儀。  </p>  <p align=\"center\">   <b>    <font color=\"#FF6600\">贈廬山道士</font>   </b>   <br />   寂寥高室古松寒，松下仙人字委鸞。頭垂白髮朝鳴磬，手把青芝夜繞壇。   <br />   物像自隨塵外滅，真源長向性中看。悠悠萬古皆如此，秋比松枝春比蘭。  </p>  <p align=\"center\">   <b>    <font color=\"#FF6600\">賦得直如朱絲絃</font>   </b>   <br />   寂寞瑤琴上，深知直者情。幸傳朱鷺曲，那止素絲名。   <br />   瑞草人空仰，王言世久行。大方聞正位，樂府動清聲。   <br />   文武音初合，宮商調屢更。誰能向機杼，終日泣無成。  </p>  <p align=\"center\">   <b>    <font color=\"#FF6600\">早春即事</font>   </b>   <br />   眼重朝眠足，頭輕宿醉醒。陽光滿前戶，雪水半中庭。   <br />   候變隨天氣，春生逐地形。北簷梅晚白，東岸柳先青。   <br />   蔥壟抽羊角，松巢墮鶴翎。老來詩更拙，吟罷少人聽。  </p>  <p align=\"center\">   <b>    <font color=\"#FF6600\">題花樹</font>   </b>   <br />   都無看花意，偶到樹邊來。可憐枝上色，一一為愁開。  </p>  <p align=\"center\">   <b>    <font color=\"#FF6600\">宿吉祥寺寄廬山隱者</font>   </b>   <br />   風鳴雲外鐘，鶴宿千年松。相思杳不見，月出山重重。  </p>  <p align=\"center\">   <b>    <font color=\"#FF6600\">邊思</font>   </b>   <br />   蘇武節旄盡，李陵音信稀。梅當隴上發，人向隴頭歸。  </p>  <p align=\"center\">   <b>    <font color=\"#FF6600\">夜半步次古城</font>   </b>   <br />   茫茫死復生，惟有古時城。夜半無鳥雀，花枝當月明。  </p>  <p align=\"center\">   <b>    <font color=\"#FF6600\">春夢</font>   </b>   <br />   空庭日照花如錦，紅妝美人當晝寢。傍人不知夢中事，唯見玉釵時墜枕。  </p>  <p align=\"center\">   <b>    <font color=\"#FF6600\">宿青牛谷</font>   </b>   <br />   隨雲步入青牛谷，青牛道士留我宿。可憐夜久月明中，唯有壇邊一枝竹。  </p>  <p align=\"center\">   <b>    <font color=\"#FF6600\">槿（一作戎昱詩）</font>   </b>   <br />   自用金錢買槿栽，二年方始一花開。憐紅未許家人見，胡蝶爭知早到來。  </p>  <p align=\"center\">   <b>    <font color=\"#FF6600\">九日</font>   </b>   <br />   黃菊紫菊傍籬落，摘菊泛酒愛芳新。不堪今日望鄉意，強插茱萸隨眾人。  </p>  <p align=\"center\">   <b>    <font color=\"#FF6600\">仙女詞</font>   </b>   <br />   玉京初侍紫皇君，金縷鴛鴦滿絳裙。仙宮一閉無消息，遙結芳心向碧雲。   <br />   <br />   <b>    <font color=\"#FF6600\">傷蔡處士</font>   </b>   <br />   篋中遺草是琅玕，對此令人灑淚看。三徑尚疑行跡在，數螢猶自映書殘。   <br />   晨光不借泉門曉，暝色空添隴樹寒。欲問皇天天更遠，有才無命說應難。  </p> "}