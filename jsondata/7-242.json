{"id":"7-242","content":"   <div align=\"center\">   <span class=\"style1\">李新</span>  </div>  <p align=\"center\">   <span class=\"style2\">臨江仙</span>   <br />   楊柳梢頭春色重，紫騮嘶入殘花。香風滿面日西斜。只知間信馬，不覺誤隨車。   <br />   已許洞天歸路晚，空勞眼惜眉憐。幾回偷為擲花鈿。今生應已過，重結後來緣。  </p>  <p align=\"center\">   <span class=\"style2\">浣溪沙‧秋懷</span>   <br />   千古人生樂事稀。露濃煙重薄寒時。菊花須插兩三枝。   <br />   未老功名辜兩鬢，悲秋情緒入雙眉。茂陵多病有誰知。  </p>  <p align=\"center\">   <span class=\"style2\">前調‧書所見</span>   <br />   雨霽籠山碧破賒。小園圍屋粉牆斜。朱門間掩那人家。   <br />   素腕撥香臨寶砌，層波窺客擘輕紗。隔窗隱隱見簪花。  </p>  <p align=\"center\">   <span class=\"style2\">攤破浣溪沙</span>   <br />   幾度珠簾捲上鉤。折花走馬向揚州。老去不堪尋往事，上心頭。   <br />   陶令無聊惟喜醉，茂陵多病不勝愁。脈脈春情長不斷，水東流。  </p> "}