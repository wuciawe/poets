{"id":"6-352","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>韓翃</b>      </font>     </strong>    </font>    <br />    <br />    字君平，唐南陽人，生卒年不詳。工詩，大曆十才子之一，官至    <br />    中書舍人。著有詩集五卷。    <br />    <br />    <font color=\"#FF6600\">     <b>令狐員外宅宴寄中丞</b>    </font>    <br />    寒色凝羅幕，同人清夜期。玉杯留醉處，銀燭送歸時。    <br />    獨坐隔千里，空吟對雪詩。   </p>   <p>    <b>     <font color=\"#FF6600\">褚主簿宅會畢庶子錢員外郎使君（一作張繼詩）</font>    </b>    <br />    開甕臘酒熟，主人心賞同。斜陽疏竹上，殘雪亂天中。    <br />    更喜宣城印，朝廷與謝公。   </p>   <p>    <b>     <font color=\"#FF6600\">送李明府赴滑州</font>    </b>    <br />    渭城寒食罷，送客歸遠道。烏帽背斜暉，青驪踏春草。    <br />    酒醒孤燭夜，衣冷千山早。去事沈尚書，應憐詞賦好。   </p>   <p>    <b>     <font color=\"#FF6600\">送李司直赴江西使幕</font>    </b>    <br />    斂版辭漢廷，進帆歸楚幕。三江城上轉，九里人家泊。    <br />    好酒近宜城，能詩謝康樂。雨晴西山樹，日出南昌郭。    <br />    竹露點衣巾，湖煙濕扃鑰。主人蒼玉珮，後騎黃金絡。    <br />    高視領八州，相期同一鶚。行當報知己，從此飛寥廓。   </p>   <p>    <font color=\"#FF6600\">     <b>祭岳回重贈孟都督</b>    </font>    <br />    封作天齊王，清祠太山下。魯公秋賽畢，曉日回高駕。    <br />    從騎盡幽并，同人皆沈謝。自矜文武足，一醉寒溪夜。   </p>   <p>    <b>     <font color=\"#FF6600\">送南少府歸壽春</font>    </b>    <br />    人言壽春遠，此去先秋到。孤客小翼舟，諸生高翅帽。    <br />    淮風生竹簟，楚雨移茶灶。若在八公山，題詩一相報。   </p>   <p>    <b>     <font color=\"#FF6600\">贈別崔司直赴江東兼簡常州獨孤使君</font>    </b>    <br />    愛君青袍色，芳草能相似。官重法家流，名高墨曹吏。    <br />    春衣淮上宿，美酒江邊醉。楚酪沃雕胡，湘羹糝香餌。    <br />    前朝山水國，舊日風流地。蘇山逐青驄，江家驅白鼻。    <br />    右軍尚少年，三領東方騎。亦過小丹陽，應知百城貴。   </p>   <p>    <b>     <font color=\"#FF6600\">經月巖山</font>    </b>    <br />    驅車過閩越，路出饒陽西。仙山翠如畫，簇簇生虹蜺。    <br />    群峰若侍從，眾阜如嬰提。巖巒互吞吐，嶺岫相追攜。    <br />    中有月輪滿，皎潔如圓珪。玉皇恣遊覽，到此神應迷。    <br />    嫦娥曳霞帔，引我同攀躋。騰騰上天半，玉鏡懸飛梯。    <br />    瑤池何悄悄，鸞鶴煙中棲。回頭望塵事，露下寒淒淒。   </p>   <p>    <b>     <font color=\"#FF6600\">送客之江寧</font>    </b>    <br />    春流送客不應賒，南入徐州見柳花。朱雀橋邊看淮水，烏衣巷裡問王家。    <br />    千閭萬井無多事，辟戶開門向山翠。楚雲朝下石頭城，江燕雙飛瓦棺寺。    <br />    吳士風流甚可親，相逢嘉賞日應新。從來此地誇羊酪，自有蓴羹定卻人。   </p>   <p>    <font color=\"#FF6600\">     <b>送山陰姚丞攜妓之任兼寄山陰蘇少府</b>    </font>    <br />    東風香草路，南客心容與。白皙吳王孫，青蛾柳家女。    <br />    都門數騎出，河口片帆舉。夜簟眠橘洲，春衫傍楓嶼。    <br />    山陰政簡甚從容，到罷唯求物外蹤。落日花邊剡溪水，晴煙竹裡會稽峰。    <br />    才子風流蘇伯玉，同官曉暮應相逐。加餐共愛鱸魚肥，醒酒仍憐甘蔗熟。    <br />    知君煉思本清新，季子如今德有鄰。他日如尋始寧墅，題詩早晚寄西人。   </p>   <p>    <b>     <font color=\"#FF6600\">和高平朱（一作米）參軍思歸作</font>    </b>    <br />    髯參軍，髯參軍，身為北州吏，心寄東山雲。    <br />    坐見萋萋芳草綠。遙思往日晴江曲。刺船頻向剡中回，捧被曾過越人宿。    <br />    花裡鶯啼白日高，春樓把酒送車螯。狂歌好愛陶彭澤，佳句唯稱謝法曹。    <br />    平生樂事多如此，忍為浮名隔千里。一雁南飛動客心，思歸何待秋風起。   </p>   <p>    <b>     <font color=\"#FF6600\">贈別成明府赴劍南</font>    </b>    <br />    朝為三室印，晚為三蜀人。遙知下車日，正及巴山春。    <br />    縣道橘花裡，驛流江水濱。公門輒無事，賞地能相親。    <br />    解衣初醉綠芳夕，應采蹲鴟薦佳客。霽水遠映西川時，閒望碧雞飛古祠。    <br />    愛君樂事佳興發，天外銅梁多夢思。   </p>   <p>    <b>     <font color=\"#FF6600\">送孫潑赴雲中</font>    </b>    <br />    黃驄少年舞雙戟，目視旁人皆辟易。百戰能誇隴上兒，一身復作雲中客。    <br />    寒風動地氣蒼茫，橫吹先悲出塞長。敲石軍中傳夜火，斧冰河畔汲朝漿。    <br />    前鋒直指陰山外，虜騎紛紛膽應碎。匈奴破盡人看歸，金印酬功如斗大。   </p>   <p>    <font color=\"#FF6600\">     <b>送客還江東</b>    </font>    <br />    還家不落春風後，數日應沽越人酒。池畔花深斗鴨欄，橋邊雨洗藏鴉柳。    <br />    遙憐內捨著新衣，復向鄰家醉落暉。把手閒歌香橘下，空山一望鷓鴣飛。   </p>   <p>    <font color=\"#FF6600\">     <b>送夏侯侍郎</b>    </font>    <br />    元戎車右早飛聲，御史府中新正名。翰墨已齊鍾大理，風流好繼謝宣城。    <br />    從軍曉別龍驤幕，六騎先驅嘶近郭。前路應留白玉台，行人輒美黃金絡。    <br />    使君下馬愛瀛洲，簡貴將求物外遊。聽訟不聞烏布帳，迎賓暫著紫綈裘。    <br />    公庭日夕羅山翠，功遂心閒無一事。移書或問島邊人，立仗時呼鈴下吏。    <br />    事業初傳小夏侯，中年劍笏在西州。浮雲飛鳥兩相忘，他日依依城上樓。   </p>   <p>    <b>     <font color=\"#FF6600\">送李湜下第歸衛州便遊河北</font>    </b>    <br />    莫嗟太常屈，便入蘇門嘯。裡在應未遲，勿作我身料。    <br />    輕雲日下不成陰，出對流芳攪別心。萬雉城東春水闊，千人鄉北晚花深。    <br />    舊竹青青常繞宅，到時疏曠應自適。佳期縱得上宮遊，旅食還為北邙客。    <br />    路出司州勝景長，西山翠色帶清漳。仙人磯近茱萸澗，銅雀台臨野馬岡。    <br />    屢道主人多愛士，何辭策馬千餘里。高譚魏國訪先生，修刺平原過內史。    <br />    一舉青雲在早秋，恐君從此便淹留。有錢莫向河間用，載筆須來闕下遊。   </p>   <p>    <b>     <font color=\"#FF6600\">張山人草堂會王方士</font>    </b>    <br />    嶼花晚，山日長，蕙帶麻襦食草堂。一片水光飛入戶，千竿竹影亂登牆。    <br />    園梅熟，家醞香。新濕頭巾不復篸，相看醉倒臥藜床。   </p>   <p>    <b>     <font color=\"#FF6600\">送蓨縣劉主簿楚</font>    </b>    <br />    起家得事平原侯，晚出都門辭舊遊。草色連綿幾千里，青驪躞蹀路旁子。    <br />    花深近縣宿河陽，竹映春舟渡淇水。鄴下淹留佳賞新，群公舊日心相親。    <br />    金盤曉鱠朱衣鮒，玉簟宵迎翠羽人。王程書使前期促，他日應知舉鞭速。    <br />    寒水浮瓜五月時，把君衣袖長河曲。   </p>   <p>    <font color=\"#FF6600\">     <b>題玉山觀禪師蘭若</b>    </font>    <br />    玉山宴坐移年月，錫杖承恩詣丹闕。先朝親與會龍華，紫禁鳴鐘白日斜。    <br />    宮女焚香把經卷，天人就席禮袈裟。禪床久臥虎溪水，蘭若初開鳳城裡。    <br />    不出囂塵見遠公，道成何必青蓮宮。朝持藥缽千家近，暮倚繩床一室空。    <br />    掖垣揮翰君稱美，遠客陪遊問真理。薄宦深知誤此心，回心願學雷居士。   </p>   <p>    <b>     <font color=\"#FF6600\">贈別上元主簿張著</font>    </b>    <br />    上書一見平津侯，劍笏斜齊秣陵尉。朝垂綬帶迎遠客，暮鎖印囊飛上吏。    <br />    長樂花深萬井時，同官無事有歸期。回船對酒三生渚，繫馬焚香五願祠。    <br />    日日澄江帶山翠，綠芳都在經過地。行人看射領軍堂，遊女題詩光宅寺。    <br />    風流才調愛君偏，此別相逢定幾年。惆悵浮雲迷遠道，張侯樓上月娟娟。   </p>   <p>    <b>     <font color=\"#FF6600\">別汜水縣尉</font>    </b>    <br />    未央宮殿金開鑰，詔引賢良捲珠箔。花間賜食近丹墀，煙裡揮毫對青閣。    <br />    萬年枝影轉斜光，三道先成君激昂。谷永直言身不顧，郤詵高第轉名香。    <br />    綠槐陰陰出關道，上有蟬聲下秋草。奴子平頭駿馬肥，少年白皙登王畿。    <br />    五侯客舍偏留宿，一縣人家爭看歸。南向千峰北臨水，佳期賞地應窮此。    <br />    賦詩或送鄭行人，舉酒常陪魏公子。自憐寂寞會君稀，猶著前時博士衣。    <br />    我欲低眉問知己，若將無用廢東歸。   </p>   <p>    <font color=\"#FF6600\">     <b>別李明府</b>    </font>    <br />    寵光五世腰青組，出入珠宮引簫鼓。醉舞雄王玳瑁床，嬌嘶駿馬珊瑚柱。    <br />    胡兒夾鼓越婢隨，行捧玉盤嘗荔枝。羅山道士請人送，林邑使臣調象騎。    <br />    愛君一身遊上國，闕下名公如舊識。萬里初懷印綬歸，湘江過盡嶺花飛。    <br />    五侯焦石烹江筍，千戶沉香染客衣。別後想君難可見，蒼梧雲裡空山縣。    <br />    漢苑芳菲入夏闌，待君障日蒲葵扇。   </p>   <p>    <b>     <font color=\"#FF6600\">送中兄典邵州</font>    </b>    <br />    官騎連西向楚雲，朱軒出餞晝紛紛。百城兼領安南國，雙筆遙揮王左君。    <br />    一路諸侯爭館谷，洪池高會荊台曲。玉顏送酒銅鞮歌，金管留人石頭宿。    <br />    北雁初回江燕飛，南湖春暖著春衣。湘君祠對空山掩，漁父焚香日暮歸。    <br />    百事無留到官後，重門寂寂垂高柳。零陵過贈石香溪，洞口人來飲醇酒。    <br />    登樓暮結邵陽情，萬里蒼波煙靄生。他日新詩應見報，還如宣遠在安城。   </p>   <p>    <b>     <font color=\"#FF6600\">送萬巨</font>    </b>    <br />    漢相見王陵，揚州事張禹。風帆木蘭楫，水國蓮花府。    <br />    百丈清江十月天，寒城鼓角曉鐘前。金爐促膝諸曹吏，玉管繁華美少年。    <br />    有時過向長干地，遠對湖光近山翠。好逢南苑看人歸，也向西池留客醉。    <br />    高柳垂煙橘帶霜，朝遊石渚暮橫塘。紅箋色奪風流座，白苧詞傾翰墨場。    <br />    夫子前年入朝後，高名籍籍時賢口。共憐詩興轉清新，繼遠家聲在此身。    <br />    屈指待為青瑣客，回頭莫羨白亭人。   </p>   <p>    <b>     <font color=\"#FF6600\">送巴州楊使君</font>    </b>    <br />    白雲縣北千山口，青歲欲開殘雪後。前驅錦帶魚皮鞮，側佩金璋虎頭綬。    <br />    南鄭侯家醉落暉，東關陌上著鞭歸。愁看野馬隨官騎，笑取秦人帶客旗。    <br />    使者下車憂疾苦，豪吏銷聲出公府。萬里歌鐘相慶時，巴童聲節渝兒舞。   </p>   <p>    <font color=\"#FF6600\">     <b>送王侍御赴江西兼寄李袁州</b>    </font>    <br />    中朝理章服，南國隨旌旆。臘酒湘城隅，春衣楚江外。    <br />    垂簾白角簟，下箸鱸魚鱠。雄筆佐名公，虛舟應時輩。    <br />    按俗承流幾路清，平明山靄春江雲。湓城詩贈魚司馬，汝水人逢王右軍。    <br />    綠蘋白芷遙相引，孤興幽尋知不近。井上銅人行見無，湖中石燕飛應盡。    <br />    禮門前直事仙郎，腰垂青綬領咸陽。花間五馬迎君日，雨霽煙開玉女岡。   </p>   <p>    <b>     <font color=\"#FF6600\">寄雍丘竇明府</font>    </b>    <br />    少年結綬騁金羈，許下如看瓊樹枝。入里親過朗陵伯，出門高視穎川兒。    <br />    西遊太府東乘傳，泗上諸侯誰不羨。時輩寧將白筆期，高流佇向丹霄見。    <br />    何事翻飛不及群，虎班突騎來紛紛。吳江垂釣楚山醉，身寄滄波心白雲。    <br />    中歲胡塵靜如掃，一官又罷行將老。薛公薦士得君初，●領黃金千室餘。    <br />    機盡獨親沙上鳥，家貧唯向釜中魚。●●●●●●●，●出重門煙樹裡。    <br />    感物吟詩對暮天，懷人倚杖臨秋水。別離幾日問前期，鳴雁亭邊人去時。    <br />    獨坐不堪朝與夕，高風蕭索亂蟬悲。   </p>   <p>    <b>     <font color=\"#FF6600\">贈兗州孟都督</font>    </b>    <br />    少年親事冠軍侯，中歲仍遷北兗州。露冕寧誇漢車服，下帷常討魯春秋。    <br />    後齋草色連高閣，事簡人稀獨行樂。閒心近掩陶使君，詩興遙齊謝康樂。    <br />    遠山重疊水逶迤，落日東城閒望時。不見雙親辦豐膳，能留五馬盡佳期。    <br />    北場爭轉黃金勒，愛客華亭賞秋色。捲簾滿地鋪氍毹，吹角鳴弦開玉壺。    <br />    願學平原十日飲，此時不忍歌驪駒。   </p>   <p>    <font color=\"#FF6600\">     <b>別孟都督</b>    </font>    <br />    平蕪霽色寒城下，美酒百壺爭勸把。連呼寶劍銳頭兒，少駐金羈大頭馬。    <br />    一飲留歡分有餘，寸心懷思復何如。他時相憶若相問，青瑣門前開素書。   </p>   <p>    <font color=\"#FF6600\">     <b>送別鄭明府</b>    </font>    <br />    長頭大鼻鬢如雪，早歲連兵劍鋒折。千金盡去無斗儲，雙袖破來空百結。    <br />    獨戀郊扉已十春，高陽酒徒連此身。路傍誰識鄭公子，谷口應知漢逸人。    <br />    兒女相悲探井臼，前功豈在他人後。勸君不得學淵明，且策驢車辭五柳。   </p>   <p>    <b>     <font color=\"#FF6600\">贈別王侍御赴上都</font>    </b>    <br />    翩翩馬上郎，執簡佩銀章。西向洛陽歸鄠杜，回頭結念蓮花府。    <br />    朝辭芳草萬歲街，暮宿春山一泉塢。青青樹色傍行衣，乳燕流鶯相間飛。    <br />    遠過三峰臨八水，幽尋佳賞偏如此。殘花片片細柳風，落日疏鐘小槐雨。    <br />    相思掩泣復何如，公子門前人漸疏。幸有心期當小暑，葛衣紗帽望回車。   </p>   <p>    <b>     <font color=\"#FF6600\">贈別太常李博士兼寄兩省舊遊</font>    </b>    <br />    兩年戴武弁，趨侍明光殿。一朝簪惠文，客事信陵君。    <br />    簡異當朝執，香非寓直熏。差肩何記室，攜手李將軍。    <br />    玉鐙初回酸棗館，金鈿正舞石榴裙。忽驚萬事隨流水，不見雙旌逐塞雲。    <br />    感舊撫心多寂寂，與君相遇頭初白。暫誇五首軍中詩，還憶萬年枝下客。    <br />    昨日留歡今送歸，空披秋水映斜暉。閒吟佳句對孤鶴，惆悵寒霜落葉稀。   </p>   <p>    <b>     <font color=\"#FF6600\">寄哥舒僕射</font>    </b>    <br />    萬里長城家，一生唯報國。腰垂紫文綬，手控黃金勒。    <br />    高視黑頭翁，遙吞白騎賊。先麾牙門將，轉斗黃河北。    <br />    帳下親兵皆少年，錦衣承日繡行纏。轆轤寶劍初出鞘，宛轉角弓初上弦。    <br />    步人抽箭大如笛，前把兩矛後雙戟。左盤右射紅塵中，鶻入鴉群有誰敵。    <br />    殺將破軍白日餘，回旃舞旆北風初。郡公楯鼻好磨墨，走馬為君飛羽書。   </p>   <p>    <font color=\"#FF6600\">     <b>贈別華陰道士</b>    </font>    <br />    紫府先生舊同學，腰垂彤管貯靈藥。恥論方士小還丹，好飲仙人太玄酪。    <br />    芙蓉山頂玉池西，一室平臨萬仞溪。晝灑瑤台五雲濕，夜行金燭七星齊。    <br />    回身暫下青冥裡，方外相尋有知己。賣鮓市中何許人，釣魚坐上誰家子。    <br />    青青百草雲台春，煙駕霓衣白角巾。露葉獨歸仙掌去，回風片雨謝時人。   </p>   <p>    <b>     <font color=\"#FF6600\">送崔秀才赴上元兼省叔父</font>    </b>    <br />    寒塘斂暮雪，臘鼓迎春早。匹馬五城人，重裘千里道。    <br />    淮山輕露濕，江樹狂風掃。楚縣九醞醲，揚州百花好。    <br />    練湖東望接雲陽，女市西遊入建康。行樂遠誇紅布旆，風流近賭紫香囊。    <br />    詩家行輩如君少，極目苦心懷謝脁。煙開日上板橋南，吳岫青青出林表。   </p>   <p>    <b>     <font color=\"#FF6600\">贈別韋兵曹歸池州</font>    </b>    <br />    南陵八月天，暮色遠峰前。楚竹青陽路，吳江赤馬船。    <br />    籯金諸客貴，佩玉主人賢。終日應相逐，歸期定幾年。   </p>   <p>    <b>     <font color=\"#FF6600\">寄武陵李少府</font>    </b>    <br />    小縣春山口，公孫吏隱時。楚歌催晚醉，蠻語入新詩。    <br />    桂水遙相憶，花源暗有期。郢門千里外，莫怪尺書遲。   </p>   <p>    <b>     <font color=\"#FF6600\">贈張建</font>    </b>    <br />    結客平陵下，當年倚俠遊。傳看轆轤劍，醉脫驌驦裘。    <br />    翠羽雙鬟妾，珠簾百尺樓。春風坐相待，晚日莫淹留。   </p>   <p>    <font color=\"#FF6600\">     <b>送監軍李判官</b>    </font>    <br />    上客佩雙劍，東城喜再遊。舊從張博望，新事鄭長秋。    <br />    踏水回金勒，看風試錦裘。知君不久住，漢將掃旄頭。   </p>   <p>    <font color=\"#FF6600\">     <b>送客歸廣平</b>    </font>    <br />    家在趙邯鄲，歸心輒自歡。晚杯狐腋暖，春雪馬毛寒。    <br />    孟月途中破，輕冰水上殘。到時楊柳色，奈向故園看。   </p>   <p>    <b>     <font color=\"#FF6600\">送張儋水路歸北海</font>    </b>    <br />    千里東歸客，孤心憶舊遊。片帆依白水，高枕臥青州。    <br />    柏寢寒蕪變，梧台宿雨收。知君心興遠，每上海邊樓。   </p>   <p>    <b>     <font color=\"#FF6600\">送故人歸魯</font>    </b>    <br />    魯客多歸興，居人悵別情。雨餘衫袖冷，風急馬蹄輕。    <br />    秋草靈光殿，寒雲曲阜城。知君拜親後，少婦下機迎。   </p>   <p>    <b>     <font color=\"#FF6600\">送故人歸蜀</font>    </b>    <br />    一騎西南遠，翩翩入劍門。客衣筒布潤，山捨荔枝繁。    <br />    古廟祠金馬，春江帶白黿。自應成旅逸，愛客有王孫。   </p>   <p>    <b>     <font color=\"#FF6600\">酬程延秋夜即事見贈</font>    </b>    <br />    長簟迎風早，空城澹月華。星河秋一雁，砧杵夜千家。    <br />    節候看應晚，心期臥亦賒。向來吟秀句，不覺已鳴鴉。   </p>   <p>    <b>     <font color=\"#FF6600\">送郭贊府歸淮南</font>    </b>    <br />    駿馬淮南客，歸時引望新。江聲六合暮，楚色萬家春。    <br />    白苧歌西曲，黃苞寄北人。不知心賞後，早晚見行塵。   </p>   <p>    <font color=\"#FF6600\">     <b>題龍興寺澹師房</b>    </font>    <br />    雙林彼上人，詩興轉相親。竹裡經聲晚，門前山色春。    <br />    捲簾苔點淨，下箸藥苗新。記取無生理，歸來問此身。   </p>   <p>    <font color=\"#FF6600\">     <b>送客遊江南</b>    </font>    <br />    南使孤帆遠，東風任意吹。楚雲殊不斷，江鳥暫相隨。    <br />    月淨鴛鴦水，春生豆蔻枝。賞稱佳麗地，君去莫應知。   </p>   <p>    <b>     <font color=\"#FF6600\">送高員外赴淄青使幕</font>    </b>    <br />    遠水流春色，回風送落暉。人趨雙節近，馬遞百花歸。    <br />    山驛嘗官酒，關城度客衣。從來赤管筆，提向幕中稀。   </p>   <p>    <b>     <font color=\"#FF6600\">尋胡處士不遇</font>    </b>    <br />    到來心自足，不見亦相親。說法思居士，忘機憶丈人。    <br />    微風吹藥案，晴日照茶巾。幽興殊未盡，東城飛暮塵。   </p>   <p>    <b>     <font color=\"#FF6600\">贈張道者</font>    </b>    <br />    採藥三山罷，乘風五日歸。翦荷成舊屋，剉櫱染新衣。    <br />    玉粒指應久，丹砂驗不微。坐看青節引，要與白雲飛。   </p>   <p>    <b>     <font color=\"#FF6600\">題蘇許公林亭（一作錢起詩）</font>    </b>    <br />    平津東閣在，別是竹林期。萬葉秋聲裡，千家落照時。    <br />    門隨深巷靜，窗過遠鐘遲。客舍苔生處，依依又賦詩。   </p>   <p>    <b>     <font color=\"#FF6600\">送元詵還江東（一作送太常元博士歸潤州）</font>    </b>    <br />    過江秋色在，詩興與歸心。客路隨楓岸，人家掃橘林。    <br />    潮聲當晝起，山翠近南深。幾日華陽洞，寒花引獨尋。   </p>   <p>    <font color=\"#FF6600\">     <b>送客遊江南</b>    </font>    <br />    桂水隨去遠，賞心知有餘。衣香楚山橘，手鱠湘波魚。    <br />    芳芷不共把，浮雲悵離居。遙想汨羅上，弔屈秋風初。   </p>   <p>    <b>     <font color=\"#FF6600\">送海州姚別駕</font>    </b>    <br />    少年為長史，東去事諸侯。坐覺千閭靜，閒隨五馬遊。    <br />    行人楚國道，暮雪鬱林州。他日知相憶，春風海上樓。   </p>   <p>    <b>     <font color=\"#FF6600\">送夏侯審</font>    </b>    <br />    謝公鄰里在，日夕問佳期。春水人歸後，東田花盡時。    <br />    下樓閒待月，行樂笑題詩。他日吳中路，千山入夢思。   </p>   <p>    <b>     <font color=\"#FF6600\">送趙評事赴洪州使幕</font>    </b>    <br />    孤舟行遠近，一路過湘東。官屬張廷尉，身隨杜幼公。    <br />    公河映湘竹，水驛帶青楓。萬里思君處，秋江夜雨中。   </p>   <p>    <b>     <font color=\"#FF6600\">送李侍御赴徐州行營</font>    </b>    <br />    少年兼柱史，東至舊徐州。遠屬平津閣，前驅博望侯。    <br />    向營淮水滿，吹角楚天秋。客夢依依處，寒山對白樓。   </p>   <p>    <b>     <font color=\"#FF6600\">送李秀才歸江南（一作送孫革及第歸江南）</font>    </b>    <br />    過淮芳草歇，千里又東歸。野水吳山出，家林越鳥飛。    <br />    荷香隨去棹，梅雨點行衣。無數滄江客，如君達者稀。   </p>   <p>    <b>     <font color=\"#FF6600\">題僧房（一作題慈恩寺振上人院）</font>    </b>    <br />    披衣聞客至，關鎖此時開。鳴磬夕陽盡，捲簾秋色來。    <br />    名香連竹徑，清梵出花台。身在心無住，他方到幾回。   </p>   <p>    <font color=\"#FF6600\">     <b>送壽州陳錄事</b>    </font>    <br />    壽陽南渡口，斂笏見諸侯。五兩楚雲暮，千家淮水秋。    <br />    開簾對芳草，送客上春洲。請問山中桂，王孫幾度遊。   </p>   <p>    <b>     <font color=\"#FF6600\">送趙陸司兵歸使幕</font>    </b>    <br />    客路青蕪遍，關城白日低。身趨雙節近，名共五雲齊。    <br />    遠水公田上，春山郡捨西。無因得攜手，東望轉淒淒。   </p>   <p>    <b>     <font color=\"#FF6600\">送蔣員外端公歸淮南</font>    </b>    <br />    淮南芳草色，日夕引歸船。御史王元貺，郎官顧彥先。    <br />    光風千日暖，寒食百花燃。惆悵佳期近，澄江與暮天。   </p>   <p>    <b>     <font color=\"#FF6600\">題慈仁寺竹院</font>    </b>    <br />    千峰對古寺，何異到西林。幽磬蟬聲下，閒窗竹翠陰。    <br />    詩人謝客興，法侶遠公心。寂寂爐煙裡，香花欲暮深。   </p>   <p>    <b>     <font color=\"#FF6600\">贈鄆州馬使君</font>    </b>    <br />    東方千萬騎，出望使君時。暮雪行看盡，春城到莫遲。    <br />    路人趨墨幘，官柳度青絲。他日鈴齋內，知君亦賦詩。   </p>   <p>    <b>     <font color=\"#FF6600\">送張丞歸使幕（一作張繼詩）</font>    </b>    <br />    獨受主恩歸，當朝似者稀。玉壺分御酒，金殿賜春衣。    <br />    拂席流鶯醉，鳴鞭駿馬肥。滿台簪白筆，捧手戀清暉。   </p>   <p>    <b>     <font color=\"#FF6600\">贈長洲何主簿</font>    </b>    <br />    掛席逐歸流，依依望虎丘。殘春過楚縣，夜雨宿吳洲。    <br />    野寺吟詩入，溪橋折筍遊。到官無一事，清靜有諸侯。   </p>   <p>    <font color=\"#FF6600\">     <b>送崔過歸淄青幕府</b>    </font>    <br />    平陵車馬客，海上見旌旗。舊驛千山下，殘花一路時。    <br />    春衣過水冷，暮雨出關遲。莫道青州客，迢迢在夢思。   </p>   <p>    <b>     <font color=\"#FF6600\">田倉曹東亭夏夜飲得春字</font>    </b>    <br />    薛公門下人，公子又相親。玉珮迎初夜，金壺醉老春。    <br />    葛衣香有露，羅幕靜無塵。更羨風流外，文章是一秦。   </p>   <p>    <b>     <font color=\"#FF6600\">贈王逖</font>    </b>    <br />    端笏事龍樓，思閒輒告休。新調赭白馬，暫試黑貂裘。    <br />    珠履迎佳客，金錢與莫愁。座中豪貴滿，誰道不風流。   </p>   <p>    <b>     <font color=\"#FF6600\">送深州吳司馬歸使幕</font>    </b>    <br />    東門送遠客，車馬正紛紛。舊識張京兆，新隨劉領軍。    <br />    行驄看暮雨，歸雁踏青雲。一去叢台北，佳聲幾日聞。   </p>   <p>    <b>     <font color=\"#FF6600\">華亭夜宴庾侍御宅（一作張繼詩）</font>    </b>    <br />    世故他年別，心期此夜同。千峰孤燭外，片雨一更中。    <br />    酒客逢山簡，詩人得謝公。自憐驅匹馬，拂曙向關東。   </p>   <p>    <b>     <font color=\"#FF6600\">送客之上谷</font>    </b>    <br />    北客悲秋色，田園憶去來。披衣朝易水，匹馬夕燕台。    <br />    風翦荷花碎，霜迎栗罅開。賞心知不淺，累月故人杯。   </p>   <p>    <font color=\"#FF6600\">     <b>同中書劉舍人題青龍上房</b>    </font>    <br />    西掖歸來後，東林靜者期。遠峰春雪裡，寒竹暮天時。    <br />    笑說金人偈，閒聽寶月詩。更憐茶興在，好出下方遲。   </p>   <p>    <b>     <font color=\"#FF6600\">宴吳王宅</font>    </b>    <br />    玉管簫聲合，金盃酒色殷。聽歌吳季札，縱飲漢中山。    <br />    稱壽爭離席，留歡輒上關。莫言辭客醉，猶得曳裾還。   </p>   <p>    <b>     <font color=\"#FF6600\">題薦福寺衡岳暕師房</font>    </b>    <br />    春城乞食還，高論此中閒。僧臘階前樹，禪心江上山。    <br />    疏簾看雪捲，深戶映花關。晚送門人出，鐘聲杳靄間。   </p>   <p>    <b>     <font color=\"#FF6600\">送戴迪赴鳳翔幕府</font>    </b>    <br />    青春帶文綬，去事魏征西。上路金羈出，中人玉箸齊。    <br />    當歌酒萬斛，看獵馬千蹄。自有從軍樂，何須怨解攜。   </p>   <p>    <font color=\"#FF6600\">     <b>送郢州郎使君</b>    </font>    <br />    千人插羽迎，知是范宣城。暮雪楚山冷，春江漢水清。    <br />    紅鮮供客飯，翠竹引舟行。一別何時見，相思芳草生。   </p>   <p>    <font color=\"#FF6600\">     <b>送李中丞赴辰州</b>    </font>    <br />    白羽逐青絲，翩翩南下時。巴人迎道路，蠻帥引旌旗。    <br />    暮雨山開少，秋江葉落遲。功成益地日，應見竹郎祠。   </p>   <p>    <font color=\"#FF6600\">     <b>送劉侍御赴陝州</b>    </font>    <br />    金羈映驌驦，後騎佩干將。把酒春城晚，鳴鞭曉路長。    <br />    帶冰新溜澀，間雪早梅香。明日懷賢處，依依御史床。   </p>   <p>    <b>     <font color=\"#FF6600\">李中丞宅夜宴送丘侍御赴江東便往辰州</font>    </b>    <br />    積雪臨階夜，重裘對酒時。中丞違沈約，才子送丘遲。    <br />    一路三江上，孤舟萬里期。辰州佳興在，他日寄新詩。   </p>   <p>    <b>     <font color=\"#FF6600\">送李侍御歸宣州使幕</font>    </b>    <br />    春草東江外，翩翩北路歸。官齊魏公子，身逐謝玄暉。    <br />    山色隨行騎，鶯聲傍客衣。主人池上酌，攜手暮花飛。   </p>   <p>    <b>     <font color=\"#FF6600\">東城水亭宴李侍御副使</font>    </b>    <br />    東門留客處，沽酒用錢刀。秋水床下急，斜暉林外高。    <br />    金羈絡騕褭，玉匣閉豪曹。去日隨戎幕，東風見伯勞。   </p>   <p>    <font color=\"#FF6600\">     <b>送秘書謝監赴江西使幕</b>    </font>    <br />    謝監憶山程，辭家萬里行。寒衣傍楚色，孤枕宿潮聲。    <br />    小寇不足問，新詩應漸清。府公相待日，引旆出江城。   </p>   <p>    <b>     <font color=\"#FF6600\">送江陵元司錄</font>    </b>    <br />    新領州從事，曾為朝大夫。江城竹使待，山路橘官扶。    <br />    片雨三江道，殘秋五葉湖。能令詩思好，楚色與寒蕪。   </p>   <p>    <font color=\"#FF6600\">     <b>送李舍人攜家歸江東覲省</b>    </font>    <br />    二十青宮吏，成名似者稀。承顏陸郎去，攜手謝娘歸。    <br />    夜月回孤燭，秋風試裌衣。扁舟楚水上，來往速如飛。   </p>   <p>    <b>     <font color=\"#FF6600\">送劉侍御赴令公行營</font>    </b>    <br />    東城躍紫騮，西路大刀頭。上客劉公幹，元戎郭細侯。    <br />    一軍偏許國，百戰又防秋。請問蕭關道，胡塵早晚收。   </p>   <p>    <b>     <font color=\"#FF6600\">送蘇州姚長史</font>    </b>    <br />    江城驛路長，煙樹過雲陽。舟領青絲纜，人歌白玉郎。    <br />    葛衣行柳翠，花簟宿荷香。別有心期處，湖光滿訟堂。   </p>   <p>    <b>     <font color=\"#FF6600\">送金華王明府</font>    </b>    <br />    縣捨江雲裡，心閒境又偏。家貧陶令酒，月俸沈郎錢。    <br />    黃櫱香山路，青楓暮雨天。時聞引車騎，竹外到銅泉。   </p>   <p>    <b>     <font color=\"#FF6600\">送田倉曹汴州覲省</font>    </b>    <br />    拜慶承天寵，朝來辭漢宮。玉杯分湛露，金勒借追風。    <br />    古驛秋山下，平蕪暮雨中。翩翩魏公子，人看渡關東。   </p>   <p>    <b>     <font color=\"#FF6600\">送張渚赴越州</font>    </b>    <br />    白面誰家郎，青驪照地光。桃花開綬色，蘇合借衣香。    <br />    暮雪連峰近，春江海市長。風流似張緒，別後見垂楊。   </p>   <p>    <b>     <font color=\"#FF6600\">奉和元相公家園即事寄王相公</font>    </b>    <br />    共列中台貴，能齊物外心。回車青閣晚，解帶碧茸深。    <br />    寒水分畦入，晴花度竹尋。題詩更相憶，一字重千金。   </p>   <p>    <font color=\"#FF6600\">     <b>送道士侄歸池陽</b>    </font>    <br />    銀角桃枝杖，東門贈別初。幽州尋馬客，灞岸送驢車。    <br />    野飯秋山靜，行衣落照餘。燕南群從少，此去意何如。   </p>   <p>    <b>     <font color=\"#FF6600\">送劉長上歸城南別業</font>    </b>    <br />    數刻是歸程，花間落照明。春衣香不散，駿馬汗猶輕。    <br />    南渡春流淺，西風片雨晴。朝還會相就，飯爾五侯鯖。   </p>   <p>    <b>     <font color=\"#FF6600\">贈張五諲歸濠州別業</font>    </b>    <br />    常知罷官意，果與世人疏。復此涼風起，仍聞濠上居。    <br />    故山期採菊，秋水憶觀魚。一去蓬蒿徑，羨君閒有餘。   </p>   <p>    <b>     <font color=\"#FF6600\">送營城李少府</font>    </b>    <br />    懷祿兼就養，更懷趨府心。晴山東里近，春水北門深。    <br />    新綬映芳草，舊家依遠林。還乘鄭小駟，躞蹀縣城陰。   </p>   <p>    <b>     <font color=\"#FF6600\">魯中送魯使君歸鄭州</font>    </b>    <br />    城中金絡騎，出餞沈東陽。九月寒露白，六關秋草黃。    <br />    齊謳聽處妙，魯酒把來香。醉後著鞭去，梅山道路長。   </p>   <p>    <b>     <font color=\"#FF6600\">送夏侯校書歸上都</font>    </b>    <br />    後輩傳佳句，高流愛美名。青春事賀監，黃卷問張生。    <br />    暮雪重裘醉，寒山匹馬行。此回將詣闕，幾日諫書成。   </p>   <p>    <b>     <font color=\"#FF6600\">送李明府赴連州</font>    </b>    <br />    萬里向南湘，孤舟入桂陽。諸侯迎上客，小吏拜官郎。    <br />    春服橦花細，初筵木槿芳。看承雨露速，不待荔枝香。   </p>   <p>    <font color=\"#FF6600\">     <b>送盧大理趙侍御祭東嶽兼寄孟兗州</b>    </font>    <br />    東嶽昔有事，兩臣朝望歸。驛亭開歲酒，齋舍著新衣。    <br />    上客鍾大理，主人陶武威。仍隨御史馬，山路滿光輝。   </p>   <p>    <b>     <font color=\"#FF6600\">送皇甫大夫赴浙東</font>    </b>    <br />    舟師分水國，漢將領秦官。麾下同心吏，軍中●●端。    <br />    吳門秋露濕，楚驛暮天寒。豪貴東山去，風流勝謝安。   </p>   <p>    <b>     <font color=\"#FF6600\">送韋秀才</font>    </b>    <br />    東人相見罷，秋草獨歸時。幾日孫弘閣，當年謝脁詩。    <br />    寒山葉落早，多雨路行遲。好憶金門步，功名自有期。   </p>   <p>    <b>     <font color=\"#FF6600\">送客一歸襄陽二歸潯陽</font>    </b>    <br />    南驅匹馬會心期，東望扁舟愜夢思。熨斗山前春色早，香爐峰頂暮煙時。    <br />    空林欲訪龐居士，古寺應懷遠法師。兩地由來堪取興，三賢他日幸留詩。   </p>   <p>    <b>     <font color=\"#FF6600\">送故人赴江陵尋庾牧</font>    </b>    <br />    主人持節拜荊州，走馬應從一路遊。斑竹岡連山雨暗，枇杷門向楚天秋。    <br />    佳期笑把齋中酒，遠意閒登城上樓。文體此時看又別，吾知小庾甚風流。   </p>   <p>    <b>     <font color=\"#FF6600\">送客水路歸陝</font>    </b>    <br />    相風竿影曉來斜，渭水東流去不賒。枕上未醒秦地酒，舟前已見陝人家。    <br />    春橋楊柳應齊葉，古縣棠梨也作花。好是吾賢佳賞地，行逢三月會連沙。   </p>   <p>    <font color=\"#FF6600\">     <b>送丹陽劉太真</b>    </font>    <br />    長干道上落花朝，羨爾當年賞事饒。下箸已憐鵝炙美，開籠不奈鴨媒嬌。    <br />    春衣晚入青楊巷，細馬初過皂莢橋。相訪不辭千里遠，西風好借木蘭橈。   </p>   <p>    <b>     <font color=\"#FF6600\">送客歸江州</font>    </b>    <br />    東歸復得采真遊，江水迎君日夜流。客舍不離青雀舫，人家舊在白鷗洲。    <br />    風吹山帶遙知雨，露濕荷裳已報秋。聞道泉明居止近，籃輿相訪為淹留。   </p>   <p>    <b>     <font color=\"#FF6600\">題張逸人園林</font>    </b>    <br />    花源一曲映茅堂，清論閒階坐夕陽。麈尾手中毛已脫，蟹螯樽上味初香。    <br />    春深黃口傳窺樹，雨後青苔散點牆。更道小山宜助賞，呼兒舒簟醉巖芳。   </p>   <p>    <b>     <font color=\"#FF6600\">又題張逸人園林</font>    </b>    <br />    藏頭不復見時人，愛此雲山奉養真。露色點衣孤嶼曉，花枝妨帽小園春。    <br />    時攜幼稚諸峰上，閒濯眉須一水濱。興罷歸來還對酌，茅簷掛著紫荷巾。   </p>   <p>    <b>     <font color=\"#FF6600\">送劉將軍</font>    </b>    <br />    明光細甲照錏鍜，昨日承恩拜虎牙。膽大欲期姜伯約，功多不讓李輕車。    <br />    青巾校尉遙相許，墨槊將軍莫大誇。闕下來時親伏奏，胡塵未盡不為家。   </p>   <p>    <font color=\"#FF6600\">     <b>送鄭員外（鄭時在熊尚書幕府）</b>    </font>    <br />    風流不減杜陵時，五十為郎未是遲。孺子亦知名下士，樂人爭唱卷中詩。    <br />    身齊吏部還多醉，心顧尚書自有期。要路眼青知己在，不應窮巷久低眉。   </p>   <p>    <font color=\"#FF6600\">     <b>寄徐州鄭使君</b>    </font>    <br />    江城五馬楚雲邊，不羨雍容畫省年。才子舊稱何水部，使君還繼謝臨川。    <br />    射堂草遍收殘雨，官路人稀對夕天。雖臥郡齋千里隔，與君同見月初圓。   </p>   <p>    <b>     <font color=\"#FF6600\">送襄垣王君歸南陽別墅</font>    </b>    <br />    都門霽後不飛塵，草色萋萋滿路春。雙兔坡東千室吏，三鴉水上一歸人。    <br />    愁眠客舍衣香滿，走渡河橋馬汗新。少婦比來多遠望，應知蟢子上羅巾。   </p>   <p>    <b>     <font color=\"#FF6600\">送王誕渤海使赴李太守行營</font>    </b>    <br />    少年結客散黃金，中歲連兵掃綠林。渤海名王曾折首，漢家諸將盡傾心。    <br />    行人去指徐州近，飲馬回看泗水深。喜見明時鍾太尉，功名一似舊淮陰。   </p>   <p>    <b>     <font color=\"#FF6600\">送王少府歸杭州</font>    </b>    <br />    歸舟一路轉青蘋，更欲隨潮向富春。吳郡陸機稱地主，錢塘蘇小是鄉親。    <br />    葛花滿把能消酒，梔子同心好贈人。早晚重過魚浦宿，遙憐佳句篋中新。   </p>   <p>    <b>     <font color=\"#FF6600\">贈王隨</font>    </b>    <br />    青雲自致晚應遙，朱邸新婚樂事饒。飲罷更憐雙袖舞，試來偏愛五花驕。    <br />    帳裡爐香春夢曉，堂前燭影早更朝。更說球場新雨歇，王孫今日定相邀。   </p>   <p>    <b>     <font color=\"#FF6600\">同題仙遊觀</font>    </b>    <br />    仙台下見五城樓，風物淒淒宿雨收。山色遙連秦樹晚，砧聲近報漢宮秋。    <br />    疏鬆影落空壇靜，細草香閒小洞幽。何用別尋方外去，人間亦自有丹丘。   </p>   <p>    <font color=\"#FF6600\">     <b>訪王起居不遇留贈</b>    </font>    <br />    雙龍闕下拜恩初，天子令君注起居。載筆已齊周右史，論詩更事謝中書。    <br />    行聞漏滴隨金仗，入對爐煙侍玉除。賀客自知來獨晚，青驪不見意何如。   </p>   <p>    <b>     <font color=\"#FF6600\">送劉評事赴廣州使幕</font>    </b>    <br />    征南官屬似君稀，才子當今劉孝威。蠻府參軍趨傳捨，交州刺史拜行衣。    <br />    前臨瘴海無人過，卻望衡陽少雁飛。為報蒼梧雲影道，明年早送客帆歸。   </p>   <p>    <b>     <font color=\"#FF6600\">送冷朝陽還上元</font>    </b>    <br />    青絲筰引木蘭船，名遂身歸拜慶年。落日澄江烏榜外，秋風疏柳白門前。    <br />    橋通小市家林近，山帶平湖野寺連。別後依依寒食裡，共君攜手在東田。   </p>   <p>    <b>     <font color=\"#FF6600\">送高別駕歸汴州</font>    </b>    <br />    信陵門下識君偏，駿馬輕裘正少年。寒雨送歸千里外，東風沉醉百花前。    <br />    身隨玉帳心應愜，官佐龍符勢又全。久客未知何計是，參差去借汶陽田。   </p>   <p>    <font color=\"#FF6600\">     <b>送康洗馬歸滑州</b>    </font>    <br />    腰佩雕弓漢射聲，東歸銜命見雙旌。青絲玉勒康侯馬，孟水金堤滑伯城。    <br />    臘雪夜看宜縱飲，寒蕪晝獵不妨行。懷君又隔千山遠，別後春風百草生。   </p>   <p>    <b>     <font color=\"#FF6600\">寄上田僕射</font>    </b>    <br />    家封薛縣異諸田，報主榮親義兩全。僕射臨戎謝安石，大夫持憲杜延年。    <br />    金裝晝出羅千騎，玉案晨餐直萬錢。應念一身留闕下，闔門遙寄魯西偏。   </p>   <p>    <b>     <font color=\"#FF6600\">送王光輔歸青州兼寄儲侍郎</font>    </b>    <br />    幾回奏事建章宮，聖主偏知漢將功。身著紫衣趨闕下，口銜丹詔出關東。    <br />    蟬聲驛路秋山裡，草色河橋落照中。遠憶故人滄海別，當年好躍五花驄。   </p>   <p>    <font color=\"#FF6600\">     <b>宴楊駙馬山池（一作陳羽詩，又作朱灣詩）</b>    </font>    <br />    垂楊拂岸草茸茸，繡戶簾前花影重。鱠下玉盤紅縷細，酒開金甕綠醅濃。    <br />    中朝駙馬何平叔，南國詞人陸士龍。落日泛舟同醉處，回潭百丈映千峰。   </p>   <p>    <b>     <font color=\"#FF6600\">送長史李少府入蜀</font>    </b>    <br />    行行獨出故關遲，南望千山無盡期。見舞巴童應暫笑，聞歌蜀道又堪悲。    <br />    孤城晚閉清江上，匹馬寒嘶白露時。別後此心君自見，山中何事不相思。   </p>   <p>    <b>     <font color=\"#FF6600\">送客還江東</font>    </b>    <br />    不妨高臥順流歸，五兩行看掃翠微。鼯鼠夜喧孤枕近，鵁鶄曉避客船飛。    <br />    一壺先醉桃枝簟，百和初熏苧布衣。君到新林江口泊，吟詩應賞謝玄暉。   </p>   <p>    <b>     <font color=\"#FF6600\">寄令狐尚書</font>    </b>    <br />    立身榮貴復何如，龍節紅旗從板輿。妙略多推霍驃騎，能文獨見沈尚書。    <br />    臨風高會千門帳，映水連營百乘車。他日感恩慚未報，舉家猶似涸池魚。   </p>   <p>    <b>     <font color=\"#FF6600\">扈從郊廟因呈兩省諸公</font>    </b>    <br />    丹墀列士主恩同，廄馬翩翩出漢宮。奉引乘輿金仗裡，親嘗賜食玉盤中。    <br />    晝趨行殿旌門北，夜宿齋房刻漏東。明日駕回承雨露，齊將萬歲及春風。   </p>   <p>    <b>     <font color=\"#FF6600\">送端州馮使君</font>    </b>    <br />    白皙風流似有須，一門豪貴領蒼梧。三峰亭暗橘邊宿，八桂林香節下趨。    <br />    玉樹群兒爭翠羽，金盤少妾揀明珠。懷君樂事不可見，騣馬翩翩新虎符。   </p>   <p>    <b>     <font color=\"#FF6600\">送王府張參軍附學及第東歸</font>    </b>    <br />    鄰家不識鬥雞翁，閉戶能齊隱者風。顧步曾為小山客，成名因事大江公。    <br />    一身千里寒蕪上，單馬重裘臘月中。寂寂故園行見在，暮天殘雪洛城東。   </p>   <p>    <font color=\"#FF6600\">     <b>送齊明府赴東陽</b>    </font>    <br />    綠絲帆繂桂為檣，過盡淮山楚水長。萬里移家背春谷，一官行府向東陽。    <br />    風流好愛杯中物，豪蕩仍欺陌上郎。別後心期如在眼，猿聲煙色樹蒼蒼。   </p>   <p>    <b>     <font color=\"#FF6600\">魯中送從事歸滎陽</font>    </b>    <br />    故園衰草帶滎波，歲晚知如君思何。輕橐歸時魯縞薄，寒衣縫處鄭綿多。    <br />    萬人都督鳴騮送，百里邦君枉騎過。累路盡逢知己在，曾無對酒不高歌。   </p>   <p>    <b>     <font color=\"#FF6600\">兗州送李明府使蘇州便赴告期</font>    </b>    <br />    莫言水國去迢迢，白馬吳門見不遙。楓樹林中經楚雨，木蘭舟上蹋江潮。    <br />    空山古寺千年石，草色寒堤百尺橋，早晚盧家蘭室在，珊瑚玉珮徹青霄。   </p>   <p>    <b>     <font color=\"#FF6600\">送田明府歸終南別業</font>    </b>    <br />    故園此日多心賞，窗下泉流竹外雲。近館應逢沈道士，比鄰自識卞田君。    <br />    離宮樹影登山見，上苑鐘聲過雪聞。相勸早移丹鳳闕，不須常戀白鷗群。   </p>   <p>    <b>     <font color=\"#FF6600\">家兄自山南罷歸獻詩敘事</font>    </b>    <br />    時輩已爭先，吾兄未著鞭。空嗟鑷須日，猶是屈腰年。    <br />    不以殊方遠，仍論水地偏。襄橙隨客路，漢竹引歸船。    <br />    雲木巴東峽，林泉峴北川。池餘騎馬處，宅似臥龍邊。    <br />    夜簟千峰月，朝窗萬井煙。朱荷江女院，青稻楚人田。    <br />    縣捨多瀟灑，城樓入醉眠。黃苞柑正熟，紅縷鱠仍鮮。    <br />    坐厭牽絲倦，因從解綬旋。初辭五斗米，唯奉一囊錢。    <br />    室好生虛白，書耽守太玄。櫪中嘶款段，階下引潺湲。    <br />    落照淵明柳，春風叔夜弦。絳紗儒客帳，丹訣羽人篇。    <br />    雅論承安石，新詩與惠連。興清湖見底，襟豁霧開天。    <br />    魏闕心猶繫，周才道豈捐。一丘無自逸，三府會招賢。   </p>   <p>    <font color=\"#FF6600\">     <b>奉送王相公縉赴幽州巡邊（一作張繼詩）</b>    </font>    <br />    黃閣開帷幄，丹墀侍冕旒。位高湯左相，權總漢諸侯。    <br />    不改周南化，仍分趙北憂。雙旌過易水，千騎入幽州。    <br />    塞草連天暮，邊風動地秋。無因隨遠道，結束佩吳鉤。   </p>   <p>    <b>     <font color=\"#FF6600\">寄贈虢州張參軍</font>    </b>    <br />    三十事諸侯，賢豪冠北州。桃花迎駿馬，蘇合染輕裘。    <br />    觀妓將軍第，題詩關尹樓。青林朝送客，綠嶼晚回舟。    <br />    好栗分通子，名香贈莫愁。洗杯新酒熟，把燭故人留。    <br />    百雉歸雲過，千峰宿雨收。蒹葭露下晚，菡萏水中秋。    <br />    憶昨陪行樂，常時接獻酬。佳期雖霧散，惠問亦川流。    <br />    開卷酲堪解，含毫思苦抽。無因達情意，西望日悠悠。   </p>   <p>    <b>     <font color=\"#FF6600\">送李中丞赴商州</font>    </b>    <br />    五馬渭橋東，連嘶逐曉風。當年紫髯將，他日黑頭公。    <br />    不異金吾寵，兼齊玉帳雄。閉營春雪下，吹角暮山空。    <br />    香麝松陰裡，寒猿黛色中。郡齋多賞事，好與故人同。   </p>   <p>    <b>     <font color=\"#FF6600\">漢宮曲二首</font>    </b>    <br />    駿馬繡障泥，紅塵撲四蹄。歸時何太晚，日照杏花西。   </p>   <p>繡幕珊瑚鉤，春開翡翠樓。深情不肯道，嬌倚鈿箜篌。</p>   <p>    <font color=\"#FF6600\">     <b>陪孟都督祭岳途中有贈</b>    </font>    <br />    封疆七百里，祿秩二千石。擁節祠太山，寒天霜草白。   </p>   <p>    <font color=\"#FF6600\">     <b>宿甑山</b>    </font>    <br />    山中今夜何人，闕下當年近臣。青瑣應須早去，白雲何用相親。   </p>   <p>    <b>     <font color=\"#FF6600\">別甑山</font>    </b>    <br />    一身趨侍丹墀，西路翩翩去時。惆悵青山綠水，何年更是來期。   </p>   <p>    <b>     <font color=\"#FF6600\">送陳明府赴淮南</font>    </b>    <br />    年華近逼清明，落日微風送行。黃鳥綿蠻芳樹，紫騮躞蹀東城。    <br />    花間一杯促膝，煙外千里含情。應渡淮南信宿，諸侯擁旆相迎。   </p>   <p>    <b>     <font color=\"#FF6600\">送客知鄂州</font>    </b>    <br />    江口千家帶楚雲，江花亂點雪紛紛。春風落日誰相見，青翰舟中有鄂君。   </p>   <p>    <b>     <font color=\"#FF6600\">寒食（一作寒食日即事）</font>    </b>    <br />    春城無處不飛花，寒食東風御柳斜。日暮漢宮傳蠟燭，輕煙散入五侯家。   </p>   <p>    <b>     <font color=\"#FF6600\">羽林騎（一作羽林少年行）</font>    </b>    <br />    駿馬牽來御柳中，鳴鞭欲向渭橋東。紅蹄亂蹋春城雪，花頷驕嘶上苑風。   </p>   <p>    <b>     <font color=\"#FF6600\">看調馬</font>    </b>    <br />    鴛鴦赭白齒新齊，晚日花中散碧蹄。玉勒斗回初噴沫，金鞭欲下不成嘶。   </p>   <p>    <font color=\"#FF6600\">     <b>寄贈衡州楊使君</b>    </font>    <br />    湘竹斑斑湘水春，衡陽太守虎符新。朝來笑向歸鴻道，早晚南飛見主人。   </p>   <p>    <font color=\"#FF6600\">     <b>宿石邑山中</b>    </font>    <br />    浮雲不共此山齊，山靄蒼蒼望轉迷。曉月暫飛高樹裡，秋河隔在數峰西。   </p>   <p>    <b>     <font color=\"#FF6600\">江南曲（一作李益詩）</font>    </b>    <br />    長樂花枝雨點銷，江城日暮好相邀。春樓不閉葳蕤鎖，綠水回通宛轉橋。   </p>   <p>    <b>     <font color=\"#FF6600\">贈張千牛</font>    </b>    <br />    蓬萊闕下是天家，上路新回白鼻騧。急管晝催平樂酒，春衣夜宿杜陵花。   </p>   <p>    <b>     <font color=\"#FF6600\">漢宮曲二首（第二首一作李益詩）</font>    </b>    <br />    五柞宮中過臘看，萬年枝上雪花殘。綺窗夜閉玉堂靜，素綆朝穿金井寒。   </p>   <p>家在長陵小市中，珠簾繡戶對春風。君王昨日移仙仗，玉輦迎將入漢宮。</p>   <p>    <b>     <font color=\"#FF6600\">贈李翼</font>    </b>    <br />    王孫別捨擁朱輪，不羨空名樂此身。門外碧潭春洗馬，樓前紅燭夜迎人。   </p>   <p>    <b>     <font color=\"#FF6600\">少年行</font>    </b>    <br />    千點斕斒玉勒驄，青絲結尾繡纏騣。鳴鞭曉出章台路，葉葉春衣楊柳風。   </p>   <p>    <b>     <font color=\"#FF6600\">題玉真觀李秘書院</font>    </b>    <br />    白雲斜日影深松，玉宇瑤壇知幾重。把酒題詩人散後，華陽洞裡有疏鐘。   </p>   <p>    <font color=\"#FF6600\">     <b>送客之潞府</b>    </font>    <br />    官柳青青匹馬嘶，回風暮雨入銅鞮。佳期別在春山裡，應是人參五葉齊。   </p>   <p>    <font color=\"#FF6600\">     <b>送客貶五溪</b>    </font>    <br />    南過猿聲一逐臣，回看秋草淚沾巾。寒天暮雪空山裡，幾處蠻家是主人。   </p>   <p>    <b>     <font color=\"#FF6600\">送齊山人歸長白山</font>    </b>    <br />    舊事仙人白兔公，掉頭歸去又乘風。柴門流水依然在，一路寒山萬木中。   </p>   <p>    <b>     <font color=\"#FF6600\">寄裴鄆州</font>    </b>    <br />    烏紗靈壽對秋風，悵望浮雲濟水東。官樹陰陰鈴閣暮，州人轉憶白頭翁。   </p>   <p>    <b>     <font color=\"#FF6600\">梁城贈一二同幕</font>    </b>    <br />    五營河畔列旌旗，吹角鳴鼙日暮時。曾是信陵門下客，雨回相弔不勝悲。   </p>   <p>    <font color=\"#FF6600\">     <b>河上寄故人</b>    </font>    <br />    河流曉天，濮水清煙。日暖昆吾台上，春深顓頊城邊。    <br />    鶯聲亂啁鵠●，花片細點龍泉。西望情人早至，猶應得醉芳年。   </p>   <p>    <font color=\"#FF6600\">     <b>留題寧川香蓋寺壁</b>    </font>    <br />    愛遠登高塵眼開，為憐蕭寺上經台。山川誰識龍蛇蟄，天地自迎風雨來。    <br />    柳放寒條秋已老，雁搖孤翼暮空回。何人會得其中事，又被殘花落日催。   </p>   <p>    <b>     <font color=\"#FF6600\">章台柳（寄柳氏）</font>    </b>    <br />    章台柳，章台柳，顏色青青今在否？縱使長條似舊垂，也應攀折他人手。   </p>  </center> "}