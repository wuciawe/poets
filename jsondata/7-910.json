{"id":"7-910","content":"   <div align=\"center\">   <span class=\"style1\">謝薖</span>  </div>  <p align=\"center\">（1074～1116）字幼盤，自號竹友居士。撫州臨川（今江西撫州）人。北宋著名詩人，   <br />   江西詩派二十五法嗣之一。謝逸從弟，與兄齊名，同學於呂希哲，並稱「臨川二謝」。   <br />   與饒節、汪革、謝逸並稱為「江西詩派臨川四才子」。30多歲時參加科舉，不第而歸，   <br />   遂淡泊功名之心。常開窗對竹，認為竹勁氣節，貫四時而不改柯易葉，君子似之，因號   <br />   竹友居士。老死布衣，其高節一直為人稱許。  </p>  <p align=\"center\">   <span class=\"style2\">鵲橋仙</span>   <br />   月朧星淡，南飛烏鵲，暗數秋期天上。錦樓不到野人家，但門外、清流疊嶂。   <br />   一杯相屬，佳人何在，不見繞樑清唱。人間平地亦崎嶇，歎銀漢、何曾風浪。  </p>  <p align=\"center\">   <span class=\"style2\">菩薩蠻‧陳虛中席上別李商老</span>   <br />   雪消新洗寒林碧。華堂向晚開瑤席。一曲杜韋娘。有人空斷腸。   <br />   謫仙同夜宴。曉即歸程遠。莫放酒樽空。主人陳孟公。  </p>  <p align=\"center\">   <span class=\"style2\">菩薩蠻‧梅</span>   <br />   相思一夜庭花發。窗前忽認生塵襪。曉起豔寒妝。雪肌生暗香。   <br />   佳人纖手摘。手與花同色。插鬢有誰宜。惟應潘玉兒。  </p>  <p align=\"center\">   <span class=\"style2\">生查子‧和李商老</span>   <br />   情親難語離，且盡玻璃盞。雙鯉有來時，莫使音書緩。   <br />   征驂去若飛，不道家山遠。相見小馮君，笑語迎歸雁。  </p>  <p align=\"center\">   <span class=\"style2\">如夢令‧陳虛中席上作，贈李商老</span>   <br />   人似已圓孤月。心似丁香百結。不見謫仙人，孤負梅花時節。   <br />   愁絕。愁絕。江上落英如雪。  </p>  <p align=\"center\">   <span class=\"style2\">浣溪沙‧陳虛中席上和李商老雪詞</span>   <br />   柳絮隨風散漫飛。簷冰成柱粟生肌。力排寒氣賴金卮。   <br />   賦麗誰為梁苑客，調高難和郢中詞。且煩呵筆寫烏絲。  </p>  <p align=\"center\">   <span class=\"style2\">偷聲木蘭花‧梅</span>   <br />   景陽樓上鐘聲曉。半面啼妝勻未了。斜月紛紛。斜影幽香暗斷魂。   <br />   玉顏應在昭陽殿。卻向前村深夜見。冰雪肌膚。還有斑斑雪點無。  </p>  <p align=\"center\">   <span class=\"style2\">醉蓬萊‧中秋有懷無逸兄並示何之忱諸友</span>   <br />   望晴峰染黛，暮靄澄空，碧天銀漢。圓鏡高飛，又一年秋半。   <br />   皓色誰同，歸心暗折，聽唳雲孤雁。問月停杯，錦袍何處，一樽無伴。   <br />   好在南鄰，詩盟酒社，刻燭爭成，引觴愁緩。今夕樓中，繼阿連清玩。   <br />   飲劇狂歌，歌終起舞，醉冷光淩亂。樂事難窮，疏星易曉，又成浩歎。  </p>  <p align=\"center\">   <span class=\"style2\">減字木蘭花‧和人梅詞</span>   <br />   江邊一樹。愁絕黃昏誰與度。琪樹瓊枝。不受雄蜂取次欺。   <br />   風前望處。直恐乘風吹得去。能動詩情。故與詩人獨目成。  </p>  <p align=\"center\">   <span class=\"style2\">減字木蘭花‧中秋</span>   <br />   尋常三五。坐待丹山飛玉兔。試問常娥。底事清光此夜多。   <br />   樽空客滿。縱有肅鳥霜鳥無處換。不倒金荷。可奈金波瀲灩何。  </p>  <p align=\"center\">   <span class=\"style2\">減字木蘭花‧贈棋妓</span>   <br />   風篁度曲。倦倚銀屏初睡足。清簟疏簾。金鴨香銷懶更添。   <br />   纖纖露玉。風雹縱橫飛鈿局。顰斂雙蛾。凝佇無言密意多。  </p>  <p align=\"center\">   <span class=\"style2\">虞美人‧九日和董彥遠</span>   <br />   金釵盡醉何須伴。萸糝浮杯亂。黃花香返嶺梅魂。好把一枝斜插、向烏雲。   <br />   坡詞欲唱無人會。桃葉知何在。與君同詠一聯詩。但道老來能趁、菊花時。  </p>  <div align=\"center\">   <span class=\"style2\">虞美人</span>   <br />   人間離合常相半。璧月甯長滿。九秋風露又方闌。何日小窗相對、話悲歡。   <br />   月華臨夜宜人醉。老去嗟顏悴。君如玉樹照清空。況有凝之道蘊、一樽同。  </div>  <p align=\"center\">   <span class=\"style2\">蝶戀花‧留董之南過七夕</span>   <br />   一水盈盈牛與女。目送經年，脈脈無由語。後夜鵲橋知暗度。持杯乞與開愁緒。   <br />   君似庾郎愁幾許。萬斛愁生，更作征人去。留定征鞍君且住。人間豈有無愁處。  </p>  <p align=\"center\">   <span class=\"style2\">定風波‧七夕莫莫堂席上呈陳虛中</span>   <br />   牛女心期與目成。彌彌脈脈得盈盈。今夕銀河憑鵲度。相遇。玉鉤新吐照雲屏。   <br />   行旆雍容留宴語。將暮。方攜珠袖到山亭。寂寞江天正雲霧。回顧。不應中有少微星。  </p>  <p align=\"center\">   <span class=\"style2\">江神子</span>   <br />   破瓜年紀柳腰身。懶精神。帶羞瞋。手把江梅，冰雪鬥清新。   <br />   不向鴉兒飛處著，留乞與，眼中人。   <br />   水精船裡酒粼粼。皺香茵。駐行雲。舞罷歌餘，花困不勝春。   <br />   問著些兒心底事，才靨笑，又眉顰。  </p>  <p align=\"center\">   <span class=\"style2\">念奴嬌‧海棠</span>   <br />   綠雲影裡，把明霞、織就千重文繡。紫膩紅嬌扶不起，好是未開時候。   <br />   半怯新寒，半宜晴色，養得胭脂透。小亭人靜。嫩鶯啼破清晝。   <br />   猶記攜手芳陰，一枝斜帶豔，嬌波雙秀。小語輕憐花總見，爭得似花長久。   <br />   醉淺休歸，夜深同睡，明月還相守。免教春去，斷腸空歎詩瘦。  </p> "}