{"id":"7-257","content":"   <div align=\"center\">   <span class=\"style1\">李元膺</span>  </div>  <p align=\"center\">（約1096年前後在世）字不詳，東平人。官南京教官。嘗為李孝美   <br />   墨譜法式作序。妻死，作茶瓶兒詞哀之。不久亦卒。  </p>  <p align=\"center\">   <span class=\"style2\">茶瓶兒</span>   <br />   去年相逢深院宇。海棠下、曾歌金縷。歌罷花如雨。翠羅衫上，點點紅無數。   <br />   今歲重尋攜手處。空物是、人非春暮。回首青門路。亂紅飛絮，相逐東風去。  </p>  <p align=\"center\">   <span class=\"style2\">洞仙歌</span>   <br />   廉纖細雨，殢東風如困。縈斷千絲為誰恨。   <br />   向楚宮一夢，千古悲涼，無處問。愁到而今未盡。   <br />   分明都是淚，泣柳沾花，常與騷人伴孤悶。   <br />   記當年、得意處，酒力方融，怯輕寒、玉爐香潤。   <br />   又豈識、情懷苦難禁，對點滴簷聲，夜寒燈暈。  </p>  <p align=\"center\">   <span class=\"style2\">洞仙歌‧無復新意。予作洞仙歌，使探春者歌之，無後時之悔。</span>   <br />   雪雲散盡，放曉晴池院。楊柳於人便青眼。   <br />   更風流多處，一點梅心，相映遠。約略顰輕笑淺。   <br />   一年春好處，不在濃芳，小豔疏香最嬌軟。   <br />   到清明時候，百紫千紅花正亂。已失春風一半。   <br />   蚤佔取韶光、共追遊，但莫管春寒，醉紅自暖。  </p>  <p align=\"center\">   <span class=\"style2\">驀山溪‧送蔡元長</span>   <br />   溪堂歡燕。慣捧玻璃盞。今日祖西城，更忍把、一杯重勸。   <br />   別離情味，自古不堪秋。催淚雨，濕西風，腸共危弦斷。   <br />   夕陽去路，五馬旌旗亂。便是古都春，應醉戀、曲江池館。   <br />   須知別後，疊翠汶上樓閣倚闌情，青嶂晚，碧雲深，日近長安遠。  </p>  <p align=\"center\">   <span class=\"style2\">鷓鴣天</span>   <br />   寂寞秋千兩繡旗。日長花影轉階遲。燕驚午夢周遮語，蝶困春遊落拓飛。   <br />   思往事，入顰眉。柳梢陰重又當時。薄情風絮難拘束，飛過東牆不肯歸。  </p>  <p align=\"center\">   <span class=\"style2\">菩薩蠻</span>   <br />   彩旗畫柱清明後。花前姊妹爭攜手。先緊繡羅裙。輕衫束領巾。   <br />   瑣繩金釧響。漸出花梢上。笑裡問高低。盤雲嚲玉螭。  </p>  <p align=\"center\">   <span class=\"style2\">一落索</span>   <br />   天上粉雲如掃。放小樓清曉。古今何處想風流，最瀟灑、龍山帽。   <br />   人似年華易老。且芳樽頻倒。西風於我更多情，露金靨、籬邊笑。  </p>  <p align=\"center\">   <span class=\"style2\">浣溪沙‧詠掠髮</span>   <br />   乞與安仁涼鬢霜。不須紅線小機窗。剪刀疏下蜀羅長。   <br />   纖手撚殘針縷細，金釵翻過齒痕香。同心小綰寄思量。  </p>  <p align=\"center\">   <span class=\"style2\">浣溪沙</span>   <br />   飲散蘭堂月未中。驊騮嬌簇絳紗籠。玳簪促坐客從容。   <br />   已醉人間千日酒，賜來天上密雲龍。蓬仙清興欲乘風。  </p> "}