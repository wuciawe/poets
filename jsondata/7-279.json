{"id":"7-279","content":"   <div align=\"center\">   <span class=\"style1\">李處全</span>  </div>  <p align=\"center\">（約公元1174年前後在世）字粹伯。</p>  <p align=\"center\">   <span class=\"style2\">水調歌頭‧丁丑歲，吳門為外舅蔣宣卿壽</span>   <br />   金節照南國，畫戟壯陪都。嚴譙鼓角霜曉，雄勝壓全吳。   <br />   蔥茜採香古徑，縹緲折梅新奏，春事早關渠。誰識使君意，行樂與民俱。   <br />   披繡幌，薰寶篆，引瓊酥。黃堂當暇，賓幕談笑足歡娛。   <br />   看取十行丹詔，遙指五雲深處，歸路接亨衢。玉佩映鴛綴，不老奉軒虞。  </p>  <p align=\"center\">   <span class=\"style2\">水調歌頭‧送王景文</span>   <br />   上馬趣攜酒，送客古朱方。秋風斜日山際，低草見牛羊。   <br />   酩酊不知更漏，但見橫江白露，清映月如霜。平睨廣寒殿，誰說路歧長。   <br />   醉還醒，時起舞，念吾鄉。江山爾爾，回首千載幾興亡。   <br />   一笑書生事業，誰信管城居士，不換碧油幢。好在中冷水，擊楫奏伊涼。  </p>  <p align=\"center\">   <span class=\"style2\">水調歌頭</span>   <br />   明月浸瑤碧，河漢水交流。偏來照我，知我白髮不勝愁。   <br />   客里山中三載，枕上人間一夢，曾憶到瀛洲。矯首蓬壺路，兩腋已颼颼。   <br />   記扁舟，浮震澤，趁中秋。垂虹亭上，與客千里快凝眸。   <br />   看劍引杯狂醉，飲水曲肱高臥，鵬鷃本同遊。起舞三人耳，橫笛喚沙鷗。  </p>  <p align=\"center\">   <span class=\"style2\">水調歌頭‧冒大風渡沙子</span>   <br />   落日暝雲合，客子意如何。定知今日，封六巽二弄干戈。   <br />   四望際天空闊，一葉淩濤掀舞，壯志未消磨。為向吳兒道，聽我扣舷歌。   <br />   我常欲，利劍戟，斬蛟龜。胡塵未掃，指揮壯士挽天河。   <br />   誰料半生憂患，成就如今老態，白髮逐年多。對此貌無恐，心亦畏風波。  </p>  <p align=\"center\">   <span class=\"style2\">水調歌頭</span>   <br />   春事已如許，柳眼早依依。故園桃李何似，芳蕊想團枝。   <br />   此地嵩高名裡，信美元非吾土，清夢湹繞洢。扶杖欲行樂，還使我心悲。   <br />   對琴書，歌一闋，引千卮。昔曾繫楫，今日投老歎吾衰。   <br />   睡起推窗凝睇，失喜柔桑微綠，便擬作春衣。搔首長吟處，此意有誰知。  </p>  <p align=\"center\">   <span class=\"style2\">水調歌頭‧詠梅</span>   <br />   微雨眼明處，春信著南枝。百花頭上消息，為我赴襟期。   <br />   松下淩霜古幹，竹外橫窗疏影，同是歲寒姿。喚取我曹賞，莫使俗流知。   <br />   對風前，看雪後，總相宜。碧天如洗，何許羌笛月邊吹。   <br />   一段出群標格，合得水仙兄事，千古豫章詩。鼎鼐付佳實，終待麥秋時。  </p>  <p align=\"center\">   <span class=\"style2\">水調歌頭‧前遍既出，諸君皆有屬和，因自用韻</span>   <br />   飛雪已傳信，端葉未分枝。莫嫌開晚，前月曾付小春期。   <br />   誰道梳風洗雨，不許調脂弄粉，容易涴天姿。眼界未多見，鼻觀已先知。   <br />   昔西湖，今北客，各從宜。要渠爛熳，趣得暖律為渠吹。   <br />   猶記石亭攀折，渾似揚州觀賞，清興欲尋詩。三嗅不離手，如得和遍時。  </p>  <p align=\"center\">   <span class=\"style2\">水調歌頭‧除夕</span>   <br />   今夕定何夕，今夕歲還除。團欒兒女，盡情燈火照圍爐。   <br />   但惜年從節換，便覺身隨日老，蹤跡尚沈浮。萬事古如此，聊作舊桃符。   <br />   任東風，吹縞鬢，戲臞儒。韶顏壯齒，背人去似隙中駒。   <br />   杯酌猶傾臘酒，漏箭已傳春夜，何處不歌呼。惟願長窮健，命酹且歡娛。  </p>  <p align=\"center\">   <span class=\"style2\">水調歌頭‧處州煙雨樓落成，欲就中秋，後值雨</span>   <br />   樓觀數南國，煙雨壓東州。溪山雄勝，天開圖畫肖瀛洲。   <br />   我破瀛洲客夢，來剖仙都符竹，樂歲又雲秋。聊作幻師戲，肯遺後人愁。   <br />   趁佳時，招我輩，共凝眸。君侯胸次丘壑，意匠付冥搜。   <br />   刻日落成華棟，對月難並清景，千丈素光流。老子興何極，小子趣觥籌。  </p>  <p align=\"center\">   <span class=\"style2\">滿江紅‧鎮安女兄生日</span>   <br />   清曉高堂，春晚處、舊紅新綠。聳曩昔、蟠桃初種，更並潭菊。   <br />   強健老人松下鶴，森榮孫子霜中竹。看共持、壽斝祝期頤，傾醽醁。   <br />   烘晴書，爐煙馥。連永夜，笙歌簇。喜一時歡意，何人兼足。   <br />   早願諸甥成宅相，便從明歲開湯沐。向年年、今日度新腔，調仙曲。  </p>  <p align=\"center\">   <span class=\"style2\">臨江仙‧木犀</span>   <br />   疇昔方壺遊戲地，群仙步履相從。明黃衫子御西風。佩環金錯落，羽葆翠璁瓏。   <br />   騎鵠翩然歸去路，吹簫橫度青峰。夜深河漢冷秋容。前驅香十里，飄墮月輪東。  </p>  <p align=\"center\">   <span class=\"style2\">念奴嬌‧京口上元雪夜招唐元明</span>   <br />   一天春意，趁東皇幽賞，重飛端葉。造物有心成偉觀，來伴紅蕖開徹。   <br />   桂魄初圓，梅腮全放，節物俱奇絕。冷官門巷，望中北固樓堞。   <br />   遐想篷底高人，擁衾無寐，九曲腸增結。我亦低窗翻蠹紙，失喜瑤花盈尺。   <br />   擁鼻孤吟，搔頭危坐，所欠惟佳客。須君來此，臉紋相對生纈。  </p>  <p align=\"center\">   <span class=\"style2\">滿庭芳‧初春</span>   <br />   乳燕將雛，啼鶯求友，江南梅子黃時。欲晴還雨，煙外看成絲。   <br />   迎袂風來麥隴，吹餅餌、香入書帷。行吟處，溪翁說我，不似去年衰。   <br />   方池。荷出水，朱榴倚檻，粉籜穿籬。有吾曹我輩，把酒尋詩。   <br />   醉去黑甜一枕，爐煙嫋、花影斜暉。家山樂，南窗寄傲，唯有晦罨知。  </p>  <p align=\"center\">   <span class=\"style2\">鷓鴣天‧社日落成煙雨樓二首</span>   <br />   煙雨溟溟趁落成。只應天欲稱佳名。萬絲明滅青山映，匹素濃纖淥水縈。   <br />   民亦樂，美能並。酒杯莫惜十分傾。要知社下平生志，觴政聊須為主盟。  </p>  <p align=\"center\">   <span class=\"style2\">鷓鴣天</span>   <br />   縹緲危樓百尺雄。淡煙疏雨暗簾櫳。偶妨清賞中秋夕，為憶名言玉局翁。   <br />   賢達意，古今同。涼天佳月曾相逢。老蟾一躍三千丈，卻喚姮娥駕閬風。  </p>  <p align=\"center\">   <span class=\"style2\">柳梢青‧茶</span>   <br />   九天圓月。香塵碎玉，素濤翻雪。石乳香甘，松風湯嫩，一時三絕。   <br />   清宵好盡歡娛，奈明日、扶頭怎說。整頓禿山，殷勤春露，餘甘齒頰。  </p>  <p align=\"center\">   <span class=\"style2\">柳梢青‧湯</span>   <br />   餘甘齒頰。酒●半酣，漏聲頻促。月下傳呼，風前摻別，無因留客。   <br />   丁寧玉筍磨香，為料理、十分醒著。後會何時，前歡未盡，明朝重約。  </p>  <p align=\"center\">   <span class=\"style2\">朝中措‧夜坐有感</span>   <br />   晦庵四至似天寬。生計有心田。閑弄爐薰茗碗，困尋紙帳蒲團。   <br />   商山橘隱，須彌芥納，容與湖天。誰笑先生貧窶，東籬無數金錢。  </p>  <p align=\"center\">   <span class=\"style2\">朝中措‧初夏</span>   <br />   薰風庭院燕雙飛。園柳囀黃鸝。是處蜂狂蝶亂，元來綠暗紅稀。   <br />   衫籠白苧，琴推綠綺，滿眼新詩。好個江南風景，杜鵑猶自催歸。  </p>  <p align=\"center\">   <span class=\"style2\">菩薩蠻‧續前意，時溧陽之行有日矣</span>   <br />   杜鵑只管催歸去。知渠教我歸何處。故國淚生痕。那堪枕上聞。   <br />   嚴裝吾已具。泛宅吳中路。弭棹喚東鄰。江東日暮雲。  </p>  <p align=\"center\">   <span class=\"style2\">菩薩蠻‧三秋桂子，山名載於圖經，余頃為郡掾，嘗見之</span>   <br />   晦庵老子修行久。問禪金粟曾回首。截竹是禪機。吹破粟玉枝。   <br />   西湖秋好處。承得昭陽露。香透月輪低。來薰打坐時。  </p>  <p align=\"center\">   <span class=\"style2\">菩薩蠻‧菊花</span>   <br />   四時皆有司花女。杪秋猶見花如許。想得紫金丹。工夫造化間。   <br />   春鶯留弱羽。更漬薔薇露。莫取落英餐。留供醉眼看。  </p>  <p align=\"center\">   <span class=\"style2\">浣溪沙‧兒輩欲九日詞而尚遠，用“滿城風雨近得陽”填成浣溪沙</span>   <br />   宋玉應當久斷腸。滿城風雨近重陽。年年戲馬憶吾鄉。   <br />   催促東籬金蕊放，佳人更繡紫萸囊。白衣才到共飛觴。  </p>  <p align=\"center\">   <span class=\"style2\">西江月‧重陽再作</span>   <br />   窗戶風薰端午，樓臺月滿中秋。陰晴寒暑總無憂。幾事不如重九。   <br />   落帽何羞種種，看山都付悠悠。黃花已作醉鄉遊。夢覺黃花在手。  </p>  <p align=\"center\">   <span class=\"style2\">西江月‧芍藥</span>   <br />   婥婥妝樓紅袖，亭亭將閫青油。東皇天巧世無儔。定有司花妙手。   <br />   十里香風曉霽，千家綺陌春遊。竹西路轉古揚州。歌吹只應如舊。  </p>  <p align=\"center\">   <span class=\"style2\">西江月‧二月旦侍女兄遊高齋</span>   <br />   南國一分春色，東窗八面光風。女兄歡笑酒樽同。滿眼兒孫群從。   <br />   但願年愈百歲，何妨時醉千鍾。朱顏綠髮照青銅。要看如龍如鳳。  </p>  <p align=\"center\">   <span class=\"style2\">生查子‧拒霜花</span>   <br />   庭戶曉光中，簾幕秋光裡。曲沼綺疏橫，幾處新妝洗。   <br />   紅臉露輕勻，翠袖風頻倚。鸞鑒不須開，自有窗前水。  </p>  <p align=\"center\">   <span class=\"style2\">生查子‧正月十六日周仲先勸酒</span>   <br />   溫柔屬東南，和冷經三五。幾夜德星明，果應荀陳聚。   <br />   分虎屈雄姿，展驥淹遐步。除詔已塗芝，便看朝天去。  </p>  <p align=\"center\">   <span class=\"style2\">減字木蘭花‧預作菊詞，俾歌之，至時以侑酒</span>   <br />   今年菊早。想到重陽花正好。玉冷金寒。全似東籬挹露看。   <br />   色莊香重。直與梅花堪伯仲。待喚淵明。三友相從蓋為傾。  </p>  <p align=\"center\">   <span class=\"style2\">減字木蘭花‧詠木犀</span>   <br />   誰將翡翠。閑屑黃金攄巧思。綴就花鈿。飛上秋雲入鬢蟬。   <br />   一枝斜倚。披拂香風多少意。午鏡重勻。嬌額妝成宮樣新。  </p>  <p align=\"center\">   <span class=\"style2\">減字木蘭花‧甲午九月末在婺州韓守坐上和陳尚書韻</span>   <br />   更生觀盡。雙璧蒹葭那敢並。四海無人。笑語從容許我親。   <br />   平生此客。復與太丘登醉白。病裡顰眉。貪看惺惺騎馬歸。  </p>  <p align=\"center\">   <span class=\"style2\">相見歡‧見月聞笛八月五夜</span>   <br />   新涼襟袂冷然。乍晴天。風送誰家羌管、月便娟。   <br />   雲散盡，秋空碧，玉色懸。洗耳時聽三弄、等團圓。  </p>  <p align=\"center\">   <span class=\"style2\">江城子‧重陽</span>   <br />   一番風雨一番涼。炯秋光。又重陽。瀟灑東籬，渾學漢宮妝。   <br />   今日且須開口笑，花露裊，鬢雲香。   <br />   潑醅新取淡鵝黃。趁幽芳。趣飛觴。落帽當時，●髮少年狂。   <br />   萬事破除惟有此，塵外客，醉中鄉。  </p>  <p align=\"center\">   <span class=\"style2\">阮郎歸‧了生朝</span>   <br />   佳人偏愛菊花天。玉釵金附蟬。歌聲縹緲紫雲邊。博山沈水煙。   <br />   須斗酒，泛觥船。乃翁能百遍。高堂此會看年年。夜深人醉眠。  </p>  <p align=\"center\">   <span class=\"style2\">憶秦娥‧海棠</span>   <br />   春山寂。佳人凝笑山南陌。山南陌。東風寒淺，絳羅衫窄。   <br />   欄杆倚處雲如幕。晚來雨過胭脂滴。胭脂滴。啼妝難勸，且須歡伯。  </p>  <p align=\"center\">   <span class=\"style2\">憶秦娥</span>   <br />   鶯花寂。為渠遊冶長安陌。長安陌。今朝風景，酒腸寬窄。   <br />   錦茵閑把薰籠冪。嫩紅倚綠嬌如滴。嬌如滴。古今高詠，老泉仙伯。  </p>  <p align=\"center\">   <span class=\"style2\">好事近</span>   <br />   香雪弄春妍，柳外黃昏池閣。要看月華相映，捲東風簾幕。   <br />   更傾壺酒伴芳姿，名字勝桑落。直與嶺梅兄弟，是醍醐酥酪。  </p>  <p align=\"center\">   <span class=\"style2\">驀山溪</span>   <br />   梨花過雨，已是春強半，花惱欲顛狂，興渾在、秋千架畔。   <br />   搔頭無語，斜日上簾櫳，飛上下，語呢喃，又見雙雙燕。   <br />   魚吹細浪，鏡面搖歌扇。藉草倒芳樽，襯香茵、落紅千片。   <br />   追奔蝸角，回首醉初醒，逢節物，且歡娛，莫待流年換。  </p>  <p align=\"center\">   <span class=\"style2\">卜算子</span>   <br />   春事憶松江，江上花無數。一枕匆匆醉夢中，芳草臞庵路。   <br />   攜手度虹梁，洗眼看漁具。鹽豉蓴羹是處無，早買扁舟去。  </p>  <p align=\"center\">   <span class=\"style2\">卜算子‧即席奉女兄壽</span>   <br />   芍藥鬥新妝，楊柳飛輕雪。著意留連不放春，已向東皇說。   <br />   況是謫仙家，自有長生訣。方士呼來借玉蟾，要吸杯中月。  </p>  <p align=\"center\">   <span class=\"style2\">訴衷情</span>   <br />   疏煙明淡雨膏如。青入燒痕初。開到無言桃李，春事喜敷腴。   <br />   隨杖履，有琴書。酒盈壺。風前花下，睡起醒時，著我籃輿。  </p>  <p align=\"center\">   <span class=\"style2\">醉蓬萊‧毛氏女兄生朝三月二十八日</span>   <br />   政餘春眷眷，首夏駸駸，清和時候。曉色曈曨，瑞靄凝軒牖。   <br />   著子青梅，嫋枝紅藥，物物俱情厚。綠綺朱弦，檀槽鐵撥，華堂稱壽。   <br />   季父高懷，慶鍾吾姊，富貴長年，自應兼有。更看諸郎，謝砌芝蘭秀。   <br />   蚤晚成名，雁行親膝，無忌勝如舅。沆瀣朝霞，蓬萊弱水，釀為春酒。  </p>  <p align=\"center\">   <span class=\"style2\">賀新郎‧和俞叔夜七夕</span>   <br />   秋意生何許。對玉鉤、微雲避捨，素風吹暑。   <br />   銀漢橋成天路穩，乾鵲聲聲媚嫵。送仙仗、年年須度。   <br />   離合悲歡多少話，想今宵、繾綣難深訴。千古恨，無新故。   <br />   聊須作意成歡緒。為佳時、金針戲把，翠觴頻舉。   <br />   莫念匆匆輕摻袂，天上元無間阻。況好是、新涼庭戶。   <br />   倦客天涯嗟老大，趁珠簾、繡額高樓處。乞些巧，調兒女。  </p>  <p align=\"center\">   <span class=\"style2\">賀新郎‧再和</span>   <br />   心事知誰許。政吾曹、摛辭弄翰，邀涼蠲暑。   <br />   節物於人俱可喜，今夕渠媚嫵。笑曝腹、書生風度。   <br />   河鼓天孫非世俗，縱驚雲、急雨休輕訴。憶傾蓋，便如故。   <br />   良辰歡意寬離緒。稱仙家、瑤台縹緲，霓裳掀舉。   <br />   應想塵寰空悵望，月路誰曾隔阻。是處有、綺窗朱戶。   <br />   我愛五湖煙水闊，待扁舟、尋到支機處。訪婺女，共嬃女。  </p>  <p align=\"center\">   <span class=\"style2\">四和香‧立春</span>   <br />   香雪新苞偏勝韻。領袖催花信。華節良辰人有分。看士女、旛垂鬢。   <br />   莫向春風尋舊恨。樂事隨方寸。眉壽故應天不吝。浮大白、吾無悶。  </p>  <p align=\"center\">   <span class=\"style2\">玉樓春‧守歲</span>   <br />   年光箭脫無留計。才過立春還守歲。要知一歲已尋儂，聽打個驚人噴嚏。   <br />   椒盤薦壽休辭醉。坐聽爆竹渾無寐。明朝末後飲屠蘇，白髮從渠相點綴。  </p>  <p align=\"center\">   <span class=\"style2\">南鄉子‧除夕又作</span>   <br />   和氣作春妍。已作寒歸塞地天。歲月翩翩人老矣，華顛。膽冷更長自不眠。   <br />   節物映椒盤。柏酒香浮白玉船。捧勸大家相祝願，何言。但願今年勝去年。  </p> "}