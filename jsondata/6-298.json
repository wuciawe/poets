{"id":"6-298","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">鄭世翼</font>   </b>  </div>  <p align=\"center\">滎陽人。弱冠有盛名。武德中，歷萬年丞、揚州錄事參軍，數以言辭忤物。   <br />   貞觀中，坐怨謗，流巂州卒。集多遺失，今存詩五首。  </p>  <p align=\"center\">   <b>    <font color=\"#FF6600\">過嚴君平古井</font>   </b>   <br />   嚴平本高尚，遠蹈古人風。賣卜成都市，流名大漢中。   <br />   舊井改人世，寒泉久不通。年多既罷汲，無禽乃遂空。   <br />   如何屬秋氣，唯見落雙桐。  </p>  <p align=\"center\">   <b>    <font color=\"#FF6600\">登北邙還望京洛</font>   </b>   <br />   步登北邙板，踟躕聊寫望。宛洛盛皇居，規模窮大壯。   <br />   三河分設險，兩崤資巨防。飛觀紫煙中，層台碧雲上。   <br />   青槐夾馳道，迢迢修且曠。左右多第宅，參差居將相。   <br />   清晨謁帝返，車馬相追訪。胥徒各異流，文物紛殊狀。   <br />   囂塵暗天起，簫管從風颺。伊余孤且直，生平獨淪喪。   <br />   山幽有桂叢，何為坐惆悵。  </p>  <p align=\"center\">   <b>    <font color=\"#FF6600\">巫山高</font>   </b>   <br />   巫山凌太清，岧嶢類削成。霏霏暮雨合，靄靄朝雲生。   <br />   危峰入鳥道，深谷寫猿聲。別有幽棲客，淹留攀桂情。  </p>  <p align=\"center\">   <b>    <font color=\"#FF6600\">看新婚</font>   </b>   <br />   初笄夢桃李，新妝應摽梅。疑逐朝雲去，翻隨暮雨來。   <br />   雜佩含風響，叢花隔扇開。姮娥對此夕，何用久裴回。  </p>  <p align=\"center\">   <b>    <font color=\"#FF6600\">見佳人負錢出路</font>   </b>   <br />   獨負千金價，應從買笑來。只持難發口，經為幾人開。  </p> "}