{"id":"7-26","content":"   <div align=\"center\">   <span class=\"style1\">方衡</span>  </div>  <p align=\"center\">   <span class=\"style2\">齊天樂‧壽賈使三月二十八日生</span>   <br />   伏以皇祚中興，篤生元哲。維嶽受命，允協良辰。   <br />   同稟天地之清寧，間出山河之氣數。仰惟某官，身兼三傑，德盛一夔。   <br />   西清學士之班，選高天下；東方諸侯之長，功冠域中。   <br />   擁百萬之貔貅，制三邊之狼虎。克膺大任，宜受遐齡。   <br />   某辱在萬間，尤深鼓舞。敬裁一曲，莫盡形容。仰祈熏慈，俯加採覽。   <br />   皇天眷佑中興烈。維岳共生鴻碩。鎮撫精神，規恢調度，未數至言長策。   <br />   中原徯望，總萬里山河，盡歸經畫。更看旋乾轉坤，煩一指麾力。   <br />   胡塵頓消海岱，倚天長嘯處，兼惠南北。   <br />   寶鎮還朝，聖恩如海，趁得松高華席。   <br />   星辰步峻，看丹鳳飛來，趣登樞極。●壽齊天，願齊開壽域。  </p> "}