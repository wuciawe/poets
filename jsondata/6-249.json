{"id":"6-249","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">陳叔達</font>   </b>  </div>  <p align=\"center\">陳宣帝第十六子也。善容止。有才學。在陳封義陽王。十餘歲侍宴。賦詩   <br />   十韻。援筆便就。僕射徐陵甚奇之。入隋。為絳郡通守。歸款於唐。  </p>  <p align=\"center\">   <b>    <font color=\"#FF6600\">早春桂林殿應詔</font>   </b>   <br />   金鋪照春色，玉律動年華。朱樓雲似蓋，丹桂雪如花。   <br />   水岸銜階轉，風條出柳斜。輕輿臨太液，湛露酌流霞。  </p>  <p align=\"center\">   <b>    <font color=\"#FF6600\">後渚置酒</font>   </b>   <br />   大渚初驚夜，中流沸鼓鼙。寒沙滿曲浦，夕霧上邪溪。   <br />   岸廣鳧飛急，雲深雁度低。嚴關猶未遂，此夕待晨雞。  </p>  <p align=\"center\">   <b>    <font color=\"#FF6600\">聽鄰人琵琶</font>   </b>   <br />   本是龍門桐，因妍入漢宮。香緣羅袖裡，聲逐朱弦中。   <br />   雖有相思韻，翻將入塞同。關山臨卻月，花蕊散回風。   <br />   為將金谷引，添令曲未終。  </p>  <p align=\"center\">   <b>    <font color=\"#FF6600\">州城西園入齋祠社</font>   </b>   <br />   升壇預潔祀，詰早肅分司。達氣風霜積，登光日色遲。   <br />   農教先八政，陽和秩四時。祈年服垂冕，告幣動褰帷。   <br />   瘞地尊餘奠，人天庶有資。椒蘭卒清酌，簠簋徹香萁。   <br />   折俎分歸胙，充庭降受厘。方憑知禮節，況奉化雍熙。  </p>  <p align=\"center\">   <b>    <font color=\"#FF6600\">春首</font>   </b>   <br />   雪花聯玉樹，冰彩散瑤池。翔禽遙出沒，積翠遠參差。  </p>  <p align=\"center\">   <b>    <font color=\"#FF6600\">初年</font>   </b>   <br />   和風起天路，嚴氣消冰井。索索枝未柔，厭厭漏猶永。  </p>  <p align=\"center\">   <b>    <font color=\"#FF6600\">詠菊</font>   </b>   <br />   霜間開紫蒂，露下發金英。但令逢採摘，寧辭獨晚榮。  </p>  <p align=\"center\">   <b>    <font color=\"#FF6600\">自君之出矣（一作賈馮吉詩）</font>   </b>   <br />   自君之出矣，紅顏轉憔悴。思君如明燭，煎心且銜淚。   <br />   <br />   <b>    <font color=\"#FF6600\">太廟祼地歌辭</font>   </b>   <br />   清廟既祼，郁鬯推禮。大哉孝思，嚴恭祖禰。   <br />   龍袞以祭，鸞刀思啟。發德朱弦，升歌丹陛。   <br />   遙享粢盛，堂斟況齊。降福穰穰，來儀濟濟。   <br />   <br />   自君之出矣，明鏡罷紅妝。思君如夜燭，煎淚幾千行。  </p> "}