{"id":"6-169","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <b>       <font color=\"#FF6600\" size=\"+3\">秦韜玉</font>      </b>     </strong>    </font>    <br />    <br />    字仲明，京兆人。中和二年，得淮敕及第。僖宗幸蜀，以工部侍    <br />    郎為田令孜神策判官。    <br />    <br />    <font color=\"#FF6600\">     <b>貧女</b>    </font>    <br />    蓬門未識綺羅香，擬託良媒益自傷。誰愛風流高格調，共憐時世儉梳妝。    <br />    敢將十指誇針巧，不把雙眉鬥畫長。苦恨年年壓金線，為他人作嫁衣裳。   </p>   <p>    <b>     <font color=\"#FF6600\">長安書懷</font>    </b>    <br />    涼風吹雨滴寒更，鄉思欺人撥不平。長有歸心懸馬首，可堪無寐枕蛩聲。    <br />    嵐收楚岫和空碧，秋染湘江到底清。早晚身閒著蓑去，橘香深處釣船橫。   </p>   <p>    <b>     <font color=\"#FF6600\">檜樹</font>    </b>    <br />    翠雲交乾瘦輪囷，嘯雨吟風幾百春。深蓋屈盤青麈尾，老皮張展黑龍鱗。    <br />    唯堆寒色資琴興，不放秋聲染俗塵。歲月如波事如夢，竟留蒼翠待何人。   </p>   <p>    <font color=\"#FF6600\">     <b>讀五侯傳</b>    </font>    <br />    漢亡金鏡道將衰，便有奸臣競佐時。專國只誇兄弟貴，舉家誰念子孫危。    <br />    後宮得寵人爭附，前殿陳誠帝不疑。朱紫盈門自稱貴，可嗟區宇盡瘡痍。   </p>   <p>    <font color=\"#FF6600\">     <b>春雪</b>    </font>    <br />    雲重寒空思寂寥，玉塵如糝滿春朝。片才著地輕輕陷，力不禁風旋旋銷。    <br />    惹砌任他香粉妒，縈叢自學小梅嬌。誰家醉捲珠簾看，絃管堂深暖易調。   </p>   <p>    <b>     <font color=\"#FF6600\">題竹</font>    </b>    <br />    削玉森森幽思清，院家高興尚分明。捲簾陰薄漏山色，欹枕韻寒宜雨聲。    <br />    斜對酒缸偏覺好，靜籠棋局最多情。卻驚九陌輪蹄外，獨有溪煙數十莖。   </p>   <p>    <font color=\"#FF6600\">     <b>鸚鵡</b>    </font>    <br />    每聞別雁競悲鳴，卻歎金籠寄此生。早是翠襟爭愛惜，可堪丹觜強分明。    <br />    雲漫隴樹魂應斷，歌接秦樓夢不成。幸自禰衡人未識，賺他作賦被時輕。   </p>   <p>    <b>     <font color=\"#FF6600\">寄李處士</font>    </b>    <br />    呂望甘羅道已彰，只憑時數為門張。世途必竟皆應定，人事都來不在忙。    <br />    要路強幹情本薄，舊山歸去意偏長。因君指似封侯骨，漸擬回頭別醉鄉。   </p>   <p>    <font color=\"#FF6600\">     <b>對花</b>    </font>    <br />    長與韶光暗有期，可憐蜂蝶卻先知。誰家促席臨低樹，何處橫釵戴小枝。    <br />    麗日多情疑曲照，和風得路合偏吹。向人雖道渾無語，笑勸王孫到醉時。   </p>   <p>    <b>     <font color=\"#FF6600\">寄懷</font>    </b>    <br />    總藏心劍事儒風，大道如今已渾同。會致名津搜俊彥，是張愁網絆英雄。    <br />    蘇公有國皆懸印，楚將無官可賞功。若使重生太平日，也應回首哭途窮。   </p>   <p>    <font color=\"#FF6600\">     <b>題刑部李郎中山亭</b>    </font>    <br />    儂家雲水本相知，每到高齋強展眉。瘦竹嚲煙遮板閣，捲荷擎雨出盆池。    <br />    笑吟山色同欹枕，閒背庭陰對覆棋。不是主人多野興，肯開青眼重漁師。   </p>   <p>    <font color=\"#FF6600\">     <b>八月十五日夜同衛諫議</b>    </font>看月    <br />    常時月好賴新晴，不似年年此夜生。初出海濤疑尚濕，漸來雲路覺偏清。    <br />    寒光入水蛟龍起，靜色當天鬼魅驚。豈獨座中堪仰望，孤高應到鳳凰城。   </p>   <p>    <font color=\"#FF6600\">     <b>亭台</b>    </font>    <br />    雕楹累棟架崔嵬，院宇生煙次第開。為向西窗添月色，豈辭南海取花栽。    <br />    意將畫地成幽沼，勢擬驅山近小台。清境漸深官轉重，春時長是別人來。   </p>   <p>    <b>     <font color=\"#FF6600\">邊將</font>    </b>    <br />    劍光如電馬如風，百捷長輕是掌中。無定河邊蕃將死，受降城外虜塵空。    <br />    旗縫雁翅和竿裊，箭撚雕翎逐隼雄。自指燕山最高石，不知誰為勒殊功。   </p>   <p>    <b>     <font color=\"#FF6600\">塞下</font>    </b>    <br />    到處人皆著戰袍，麾旗風緊馬蹄勞。黑山霜重弓添硬，青塚沙平月更高。    <br />    大野幾重開雪嶺，長河無限舊雲濤。鳳林關外皆唐土，何日陳兵戍不毛。   </p>   <p>    <b>     <font color=\"#FF6600\">織錦婦</font>    </b>    <br />    桃花日日覓新奇，有鏡何曾及畫眉。只恐輕梭難作匹，豈辭纖手遍生胝。    <br />    合蟬巧間雙盤帶，聯雁斜銜小折枝。豪貴大堆酬曲徹，可憐辛苦一絲絲。   </p>   <p>    <font color=\"#FF6600\">     <b>釣翁</b>    </font>    <br />    一竿青竹老江隈，荷葉衣裳可自裁。潭定靜懸絲影直，風高斜颭浪紋開。    <br />    朝攜輕棹穿雲去，暮背寒塘戴月回。世上無窮嶮巇事，算應難入釣船來。   </p>   <p>    <font color=\"#FF6600\">     <b>曲江</b>    </font>    <br />    曲沼深塘躍錦鱗，槐煙徑裡碧波新。此中境既無佳境，他處春應不是春。    <br />    金榜真仙開樂席，銀鞍公子醉花塵。明年二月重來看，好共東風作主人。   </p>   <p>    <b>     <font color=\"#FF6600\">隋堤</font>    </b>    <br />    種柳開河為勝遊，堤前常使路人愁。陰埋野色萬條思，翠束寒聲千里秋。    <br />    西日至今悲兔苑，東波終不反龍舟。遠山應見繁華事，不語青青對水流。   </p>   <p>    <b>     <font color=\"#FF6600\">天街</font>    </b>    <br />    九衢風景盡爭新，獨佔天門近紫宸。寶馬競隨朝暮客，香車爭碾古今塵。    <br />    煙光正入南山色，氣勢遙連北闕春。莫見繁華只如此，暗中還換往來人。   </p>   <p>    <b>     <font color=\"#FF6600\">紫騮馬</font>    </b>    <br />    渥窪奇骨本難求，況是豪家重紫騮。膘大宜懸銀壓胯，力渾欺著玉銜頭。    <br />    生獰弄影風隨步，踥蹀沖塵汗滿溝。若遇丈夫能控馭，任從騎取覓封侯。   </p>   <p>    <font color=\"#FF6600\">     <b>問古</b>    </font>    <br />    大底榮枯各自行，兼疑陰騭也難明。無門雪向頭中出，得路雲從腳下生。    <br />    深作四溟何浩渺，高為五嶽太崢嶸。都來總向人間看，直到皇天可是平。   </p>   <p>    <font color=\"#FF6600\">     <b>豪家</b>    </font>    <br />    石甃通渠引御波，綠槐陰裡五侯家。地衣鎮角香獅子，簾額侵鉤繡避邪。    <br />    按徹清歌天未曉，飲回深院漏猶賒。四鄰池館吞將盡，尚自堆金為買花。   </p>   <p>    <b>     <font color=\"#FF6600\">陳宮</font>    </b>    <br />    臨春高閣擬瀛洲，貪寵張妃作勝遊。更把江山為己有，豈知台榭是身讎。    <br />    金城暗逐歌聲碎，錢甕潛隨舞勢休。誰識古宮堪恨處，井桐吟雨不勝秋。   </p>   <p>    <b>     <font color=\"#FF6600\">送友人罷舉授南陵令</font>    </b>    <br />    共言愁是酌離杯，況值絃歌枉大才。獻賦未為龍化去，除書猶喜鳳銜來。    <br />    花明驛路燕脂暖，山入江亭罨畫開。莫把新詩題別處，謝家臨水有池台。   </p>   <p>    <font color=\"#FF6600\">     <b>投知己</b>    </font>    <br />    爐中九轉煉雖成，教主看時亦自驚。群岳並天先減翠，大江臨海恐無聲。    <br />    賦歸已罷吳門釣，身老仍拋楚岸耕。唯有太平方寸血，今朝盡向隗台傾。   </p>   <p>    <b>     <font color=\"#FF6600\">牡丹</font>    </b>    <br />    拆妖放艷有誰催，疑就仙中旋折來。圖把一春皆占斷，固留三月始教開。    <br />    壓枝金蕊香如撲，逐朵檀心巧勝裁。好是酒闌絲竹罷，倚風含笑向樓台。   </p>   <p>    <font color=\"#FF6600\">     <b>春遊</b>    </font>    <br />    選勝逢君敘解攜，思和芳草遠煙迷。小梅香裡黃鶯囀，垂柳陰中白馬嘶。    <br />    春引美人歌遍熟，風牽公子酒旗低。早知有此關身事，悔不前年住越溪。   </p>   <p>    <font color=\"#FF6600\">     <b>仙掌</b>    </font>    <br />    萬仞連峰積翠新，靈蹤依舊印輪巡。何如捧日安皇道，莫把回山示世人。    <br />    已擘峻流穿太岳，長扶王氣擁強秦。為餘勢負天工背，索取風雲際會身。   </p>   <p>    <b>     <font color=\"#FF6600\">燕子</font>    </b>    <br />    不知大廈許棲無，頻已啣泥到座隅。曾與佳人並頭語，幾回拋卻繡工夫。   </p>   <p>    <b>     <font color=\"#FF6600\">奉和春日玩雪</font>    </b>    <br />    北闕同雲掩曉霞，東風春雪滿山家。瓊章定少千人和，銀樹先開六出花。   </p>   <p>    <b>     <font color=\"#FF6600\">獨坐吟</font>    </b>    <br />    客愁不盡本如水，草色含情更無已。又覺春愁似草生，何人種在情田裡。   </p>   <p>    <font color=\"#FF6600\">     <b>採茶歌（一作紫筍茶歌）</b>    </font>    <br />    天柱香芽露香發，爛研瑟瑟穿荻篾。太守憐才寄野人，山童碾破團團月。    <br />    倚雲便酌泉聲煮，獸炭潛然虯珠吐。看著晴天早日明，鼎中颯颯篩風雨。    <br />    老翠看塵下才熟，攪時繞箸天雲綠。耽書病酒兩多情，坐對閩甌睡先足。    <br />    洗我胸中幽思清，鬼神應愁歌欲成。   </p>   <p>    <b>     <font color=\"#FF6600\">貴公子行</font>    </b>    <br />    階前莎球綠不捲，銀龜噴香挽不斷。亂花織錦柳撚線，妝點池台畫屏展。    <br />    主人公業傳國初，六親聯絡馳朝車。鬥雞走狗家世事，抱來皆佩黃金魚。    <br />    卻笑儒生把書卷，學得顏回忍饑面。   </p>   <p>    <b>     <font color=\"#FF6600\">吹笙歌</font>    </b>    <br />    信陵名重憐高才，見我長吹青眼開。便出燕姬再傾醑，此時花下逢仙侶。    <br />    彎彎狂月壓秋波，兩條黃金吐黃霧。逸艷初因醉態見，濃春可是韶光與。    <br />    纖纖軟玉捧暖笙，深思香風吹不去。檀唇呼吸宮商改，怨情漸逐清新舉。    <br />    岐山取得嬌鳳雛，管中藏著輕輕語。好笑襄王大迂闊，曾臥巫雲見神女。    <br />    銀鎖金簧不得聽，空勞翠輦沖泥雨。   </p>   <p>    <b>     <font color=\"#FF6600\">詠手</font>    </b>    <br />    一雙十指玉纖纖，不是風流物不拈。鸞鏡巧梳勻翠黛，畫樓閒望擘珠簾。    <br />    金盃有喜輕輕點，銀鴨無香旋旋添。因把剪刀嫌道冷，泥人呵了弄人髯。    <br />   </p>   <p> </p>  </center> "}