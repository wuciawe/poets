{"id":"7-494","content":"   <div align=\"center\">   <span class=\"style1\">陳深</span>  </div>  <p align=\"center\">（1259～1329）字子微，平江人。宋亡年，才弱冠篤志古舉，閉門著書，元天曆間   <br />   奎章閣臣，以能書薦潛匿不出。所居曰寧極齋，亦曰清泉，因以為號。  </p>  <p align=\"center\">   <span class=\"style2\">水龍吟‧壽白蘭谷</span>   <br />   此翁疑是香山，老來愈覺才情富。天孫借與，金刀玉尺，裁雲縫霧。   <br />   一曲陽春，樽前惟欠，柳蠻纓素。對蒼松翠竹，江空歲晚，伴明月、傾芳醑。   <br />   深谷修蘭楚楚。續離騷、載歌初度。麻姑素約，天寒相訪，遺餘瓊露。   <br />   擬借青鸞，吹笙碧落，採芝玄圃。奈玉堂催召，文園醉叟，草淩雲賦。  </p>  <p align=\"center\">   <span class=\"style2\">賀新郎‧壽黃春谷，時自南州過浙右相宅，合巹</span>   <br />   丹鳳翔雲表。覽德輝、翩然飛下，翠蓬仙島。   <br />   銀漢無聲天似水，昨夜新涼多少。   <br />   聽一曲，瓊簫音渺。千尺秦台淩空峻，見一雙、翠羽先飛到。披紫霧，攬瑤草。   <br />   風流別乘當英妙。對江山、掀髯把酒，浩歌長嘯。   <br />   綠髮公侯何足浼，自是無雙才調。   <br />   況槐蔭、青青天杪。月殿姮娥雲深處，近清秋、丹桂催開早。斟綠醑，戴花帽。  </p>  <p align=\"center\">   <span class=\"style2\">沁園春‧次白蘭谷韻</span>   <br />   浪跡煙霞，有酒千鍾，有書五車。   <br />   任從來蕭散，閒心似水，何堪嫵媚，笑面如花。   <br />   濯髮滄浪，放歌江海，肯被紅塵半點遮。誰知道，抱無名鉅璞，重價難賒。   <br />   嘻嗟。大澤龍蛇。且蟠屈、深潛得計些。   <br />   看淋漓醉墨，神情自足，摩挲雄劍，肝膽無邪。   <br />   渭水煙蓑，營丘繡袞，出處何嘗有異耶。今何在，但素蟾東出，紅日西斜。  </p>  <p align=\"center\">   <span class=\"style2\">齊天樂‧八月十八日壽婦翁，號菊圃</span>   <br />   秋濤欲漲西陵渡，江亭曉來雄觀。帝子吹笙，洛妃起舞，應喜蓬宮仙誕。   <br />   斗墟東畔。望縹緲星槎，來從河漢。明月樓臺，繡筵重啟曼桃宴。   <br />   莊椿一樹翠色，五枝芳桂長，金蕊玉幹。自笑狂疏，樽前起壽，不似衛郎溫潤。   <br />   一卮泛滿。羨彭澤風流，醉巾長岸。老圃黃花，清香宜歲晚。  </p>  <p align=\"center\">   <span class=\"style2\">西江月‧制香</span>   <br />   龍沫流芳旎旎，犀沈鋸削霏霏。薇心玉露練香泥。壓盡人間花氣。   <br />   銀葉初溫火緩，金猊靜褭煙微。此時清賞只心知。難向人前舉似。  </p>  <p align=\"center\">   <span class=\"style2\">虞美人‧題玉環玩書圖</span>   <br />   玉搔斜壓烏雲墮。拄頰看書臥。開元天子惜娉婷。一笑嫣然何事、便傾城。   <br />   馬嵬風雨歸時路。豔骨銷黃土。多情誰寫畫圖中。江水江花千古、恨無窮。  </p>  <p align=\"center\">   <span class=\"style2\">洞仙歌‧八月十七日壽耕參夫人，時命羽士設醮</span>   <br />   銀波湛碧，遙泛仙槎早。婺宿熒煌瑞雲曉。   <br />   慶芳傳丹桂，歡動連枝，稱壽處，一簇蓬萊翠窈。   <br />   步虛聲宛轉，清澈瑤壇，疑是鈞霄鳳音渺。   <br />   正金姥、禮虛皇，天階淨，涼入綃衣風褭。   <br />   想金書、秘字賜長生，進九醞霞卮，練顏長好。  </p> "}