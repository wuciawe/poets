{"id":"7-389","content":"   <div align=\"center\">   <span class=\"style1\">倪稱</span>  </div>  <p align=\"center\">   <span class=\"style2\">臨江仙</span>   <br />   結束征鞍臨驛路，長林積雪消初。天回春色到平蕪。不禁杯酒罷，便與故人疏。   <br />   一曲陽關歌未徹，僕夫催駕修途。非君思我更誰歟。西風吹過雁，應有寄來書。  </p>  <p align=\"center\">   <span class=\"style2\">臨江仙</span>   <br />   萬里涼風收積雨，一天晴碧新開。暮雲歸盡絕纖埃。金波明靜夜，玉露濕蒼苔。   <br />   坐有霜髯詩酒客，平生見月銜杯。傳聞丹詔日邊來。莫辭通夕醉，對景且徘徊。  </p>  <p align=\"center\">   <span class=\"style2\">臨江仙</span>   <br />   竹裡軒窗真可愛，況當暑退新涼。簷前岩桂向人芳。清陰團翠蓋，金粟淡微黃。   <br />   坐到夜深明月出，好風時度幽香。莫辭沈醉倒霞觴。一枝聊贈子，早冠綠衣郎。  </p>  <p align=\"center\">   <span class=\"style2\">臨江仙</span>   <br />   木落西風秋已半，正當璧月圓時。為登絕嶺賦新詩。酒搖金鑿落，波淨碧琉璃。   <br />   細看冰輪還有意，要君把盞休辭。看看兩鬢欲成絲。明年當此夜，千里共相思。  </p>  <p align=\"center\">   <span class=\"style2\">臨江仙</span>   <br />   茅屋三間臨木杪，門前流水潺潺。林泉得趣喜身閑。開窗延翠竹，翦樹納青山。   <br />   行樂政須筋力健，莫令白髮衰顏。與君藜杖極躋攀。嶺頭舒望眼，天末數煙鬟。  </p>  <p align=\"center\">   <span class=\"style2\">臨江仙</span>   <br />   湖上青山千萬疊，倏如陣馬交馳。平湖百頃卻逶遲。晴光相蕩激，倒影落淪漪。   <br />   何日漾舟深碧處，細聽羌笛高吹。多君起我以新詩。未能同寓目，聊復一伸眉。  </p>  <p align=\"center\">   <span class=\"style2\">臨江仙</span>   <br />   鳥語朝來新雨霽，杖藜呼我閑行。天晴腰腳上山輕。清風收積潤，斜日弄新晴。   <br />   最愛飛泉鳴野澗，清如萬壑松聲。回風濺沫濕冠纓。歸來魂夢冷，幽響雜瑤瓊。  </p>  <p align=\"center\">   <span class=\"style2\">南歌子</span>   <br />   佳月當今夕，清樽盡客歡。參橫斗轉夜將闌。試泛小溪深處、與重看。   <br />   野水從磨激，群山勢鬱盤。殷勤照我一杯殘。更有謫仙奇句、鬥清寒。  </p>  <p align=\"center\">   <span class=\"style2\">南歌子</span>   <br />   置酒臨清夜，狂歌盡一歡。主人幽興未渠闌。不負一天明月、捲簾看。   <br />   影動黃金闕，光搖承露盤。君今雙鬢未凋殘。明歲玉堂茲夕、賞高寒。  </p>  <p align=\"center\">   <span class=\"style2\">南歌子</span>   <br />   對月中秋夜，傳觴一笑歡。飄然逸興未應闌。步向望湖橋上、倚欄看。   <br />   松徑風蕭瑟，山腰路屈盤。南飛驚鵲五更殘。小立水雲光裡、葛衣寒。  </p>  <p align=\"center\">   <span class=\"style2\">南歌子</span>   <br />   露下衣微濕，杯深意甚歡。西風吹暑十分闌。月滿中秋、仍共故人看。   <br />   酒好鵝黃嫩，茶珍小鳳盤。醉吟不覺曙鐘殘。猶記歸來撲面、井花寒。  </p>  <p align=\"center\">   <span class=\"style2\">南歌子</span>   <br />   嫩竹呈新綠，幽花露淺紅。一簷蒼翠落杯中。更有飛泉鳴珮、響丁東。   <br />   樂事知難並，良辰得暫逢。晚風林下一樽同。便覺飄然身在、廣寒宮。  </p>  <p align=\"center\">   <span class=\"style2\">南歌子</span>   <br />   積水凝深碧，斜陽散滿紅。扁舟輕漾白蘋風。曲港孤村縈繞、路相通。   <br />   野色浮樽淨，荷香入座濃。勝遊聊復五人同。恰似輞川當日、畫圖中。  </p>  <p align=\"center\">   <span class=\"style2\">水調歌頭</span>   <br />   昨夜狂雷怒，鞭起卞山龍。怪見朝來急雨，萬木偃顛風。   <br />   試看潭頭落澗，一片練波飛出，河漢與天通。向晚餘霏落，巾已墊林宗。   <br />   向高岩，憑曲檻，撫孤松。為雕好句，快傾桑落玉壺空。   <br />   借問廬山三峽，與此飛流濺沫，今日定誰雄。乞與丹青手，寫入紫微宮。  </p>  <p align=\"center\">   <span class=\"style2\">水調歌頭</span>   <br />   風捲暮雲盡，鏡淨一天秋。試把鵝黃新酒，細酌散閒愁。   <br />   西望群山千疊，眇眇飛鴻沒處，爽氣與俱浮。且盡樽中綠，不用歎淹留。   <br />   對西風，歌妙曲，意綢繆。萬頃煙雲奇變，所得過封侯。   <br />   何事苦縈名利，便合綠蓑青笠，投紱早歸休。他日君尋我，小艇釣寒流。  </p>  <p align=\"center\">   <span class=\"style2\">念奴嬌‧八月十三夜，與宋卿對月賞桂花於光遠庵，和李漢老詞</span>   <br />   素秋向晚，正洞庭木落，疏林凋綠。惟有岩前雙桂樹，翠葉香浮金粟。   <br />   皓月飛來，徘徊樹杪，光射林間屋。夜深人靜，好風忽起庭竹。   <br />   俄頃萬簌號鳴，清寒疑乍，聽高岩懸瀑。起看碧天澄似洗，應費明河千斛。   <br />   細酌鵝黃，宴搜奇句，逸氣淩鴻鵠。浩歌歸去，卻愁踏碎瓊玉。  </p>  <p align=\"center\">   <span class=\"style2\">減字木蘭花‧和文伯兄詠新亭</span>   <br />   憑高一覽。紫翠相圍光照眼。下瞰平湖。鷺立鷗飛意自如。   <br />   天清境勝。雲淡煙橫魚動鏡。不是公詩。誰寫新亭一段奇。  </p>  <p align=\"center\">   <span class=\"style2\">減字木蘭花</span>   <br />   超然遠覽。是我輩人方具眼。默想江湖。何處山川略得如。   <br />   涼秋最勝。萬頃芙蕖蓋明鏡。更乞清詩。要見胸中一吐奇。  </p>  <p align=\"center\">   <span class=\"style2\">減字木蘭花</span>   <br />   新晴眺覽。空翠相磨明老眼。水滿溪湖。來往風帆得自如。   <br />   天公濟勝。明月當空開寶鏡。詠謫仙詩。醉裡騎鯨也大奇。  </p>  <p align=\"center\">   <span class=\"style2\">減字木蘭花</span>   <br />   嶺頭獨覽。詩料森然紛滿眼。倒影搖湖。西子新妝定不如。   <br />   溪南更勝。一片寒光明瀉鏡。賴有新詩。不負西山萬疊奇。  </p>  <p align=\"center\">   <span class=\"style2\">減字木蘭花</span>   <br />   新詩細覽。滿紙驪珠光眩眼。高論傾湖。倒峽詞源世不如。   <br />   園池日勝。只恨孤鸞猶舞鏡。陶寫須詩。怪得連篇字字奇。  </p>  <p align=\"center\">   <span class=\"style2\">減字木蘭花</span>   <br />   雨餘還覽。隱隱遙岑花病眼。嫩綠浮湖。百頃蒲萄染不如。   <br />   晨光絕勝。不許纖塵微點鏡。滿目皆詩。莫怪騷人語益奇。  </p>  <p align=\"center\">   <span class=\"style2\">蝶戀花‧讀東坡蝶戀花詞，有會於予心，依韻和之。予方貿地築亭於光    <br />    遠庵之側，他日將老焉。植梅種竹，以委肖韓，故句尾及之，使知鄙意    <br />    未嘗一日不在茲亭也   </span>   <br />   長羨東林山下路。萬疊雲山，流水從傾注。兩兩三三飛白鷺。不須更覓神仙處。   <br />   夜久望湖橋上語。欸乃漁歌，深入荷花去。修竹滿山梅十畝。煩君為我成幽趣。  </p>  <p align=\"center\">   <span class=\"style2\">蝶戀花‧肖韓見和，復次韻酬之，四首</span>   <br />   紫翠空濛庵畔路。滿室松聲，錯認潺湲注。蕭灑萍汀清立鷺。溪山真我歸休處。   <br />   老子平生無妄語。梅竹陰成，肯捨斯亭去。種秫會須盈百畝。非君誰識淵明趣。  </p>  <p align=\"center\">   <span class=\"style2\">蝶戀花</span>   <br />   我愛西湖湖上路。萬頃滄波，河漢連天注。一片寒光明白鷺。依稀似我登臨處。   <br />   報答溪山須好語。痛飲高歌，何必騎鯨去。環舍清陰消幾畝。無人肯辨歸來趣。  </p>  <p align=\"center\">   <span class=\"style2\">蝶戀花</span>   <br />   綠葉陰陰亭下路。修竹喬松，中有飛泉注。水滿寒溪清照鷺。個中不住歸何處。   <br />   枝上幽禽相對語。細聽聲聲，道不如歸去。只待小園成數畝。歸來佔盡山中趣。  </p>  <p align=\"center\">   <span class=\"style2\">蝶戀花</span>   <br />   茅屋三間臨水路。棐几明窗，待把蟲魚注。我已忘機狎鷗鷺。溪山買得幽深處。   <br />   小雨招君連夜語。野服綸巾，勝日尋君去。借問良田千萬畝。何如樂取林泉趣。  </p>  <p align=\"center\">   <span class=\"style2\">朝中措</span>   <br />   森然修竹滿晴窗。山色淨明妝。無限淒涼古意，白萍紅蓼斜陽。   <br />   松風一枕借僧床。馥馥桂花香。暫遠世塵縈染，坐令心地清涼。  </p>  <p align=\"center\">   <span class=\"style2\">西江月</span>   <br />   四面煙鬟繞翠，一川鴨綠搖光。危亭縹緲短松岡。把酒與君西望。   <br />   萬事盡皆前定，人生底用幹忙。只應醉裡是家鄉。且盡玉壺新釀。  </p>  <p align=\"center\">   <span class=\"style2\">鷓鴣天‧中秋賞月和宋卿</span>   <br />   蕭瑟西風萬里秋。暮雲收盡月華流。偶然北海清樽滿，況是西山爽氣浮。   <br />   登翠嶺，更溪遊。素光何處不清幽。懸知明歲君思我，今夕歡娛可甘休。  </p>  <p align=\"center\">   <span class=\"style2\">鷓鴣天</span>   <br />   擬看今宵璧月秋。浮雲卻妒素光流。天公肯放冰輪出，我輩寧辭大白浮。   <br />   穿翠密，極遨遊。人間那得此深幽。金波若到清樽裡，下筆聯篇未肯休。  </p>  <p align=\"center\">   <span class=\"style2\">鷓鴣天</span>   <br />   野曠無塵夕靄收。人間八月桂花秋。三更爽氣山圍座，萬里涼風月滿樓。   <br />   登絕嶺，小遲留。人言惟酒可忘憂。一杯徑入無何有，未愧當年赤壁遊。  </p>  <p align=\"center\">   <span class=\"style2\">鷓鴣天‧九日懷文伯</span>   <br />   去歲登高感歎長。今年九日倍幽涼。懷人獨下西州淚，對菊誰空北海觴。   <br />   誇酒量，鬥新狂。尚餘醉墨在巾箱。眼前風物都非舊，只有青山帶夕陽。  </p> "}