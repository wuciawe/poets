{"id":"7-866","content":"   <div align=\"center\">   <span class=\"style1\">劉燾</span>  </div>  <p align=\"center\">（1071～1131）字無言，號靜修。湖州長興人，一說是溫陵。元祐三年進士。詞人   <br />   、書法家，有詩、詞及書法作品傳世，然《宋史》無傳。著有《見南山集》20卷。  </p>  <p align=\"center\">   <span class=\"style2\">花心動</span>   <br />   偏憶江南，有塵表豐神，世外標格。低傍小橋，斜出疏籬，似向隴頭曾識。   <br />   暗香孤韻冰雪裡，初不怕、春寒要勒。問桃杏賢瞞，怎生向前爭得。   <br />   省共蕭娘笑摘。玉纖映瓊枝，照人一色。澹粉暈酥，多少工夫，到得壽陽宮額。   <br />   再三留待東君看，管都將、別花不惜。但只恐、南樓又三弄笛。  </p>  <p align=\"center\">   <span class=\"style2\">八寶妝</span>   <br />   門掩黃昏，畫堂人寂，暮雨乍收殘暑。簾捲疏星門戶悄，隱隱嚴城鐘鼓。   <br />   空街煙暝半開，斜日朦朧，銀河澄淡風悽楚。還是鳳樓人遠，桃源無路。   <br />   惆悵夜久星繁，碧空望斷，玉簫聲在何處。念誰伴、茜裙翠袖，共攜手、瑤台歸去。   <br />   對修竹、森森院宇。曲屏香暖凝沈炷。問對酒當歌，情懷記得劉郎否。  </p>  <p align=\"center\">   <span class=\"style2\">轉調滿庭芳</span>   <br />   風急霜濃，天低雲淡，過來孤雁聲切。雁兒且住，略聽自家說。   <br />   你是離群到此，我共那人才相別。松江岸，黃蘆影裡，天更待飛雪。   <br />   聲聲腸欲斷，和我也、淚珠點點成血。一江流水，流也嗚咽。   <br />   告你高飛遠舉，前程事、永沒磨折。須知道、飄零聚散，終有見時節。  </p>  <p align=\"center\">   <span class=\"style2\">菩薩蠻‧四時四首回文‧春</span>   <br />   小紅桃臉花中笑。笑中花臉桃紅小。垂柳拂簾低。低簾拂柳垂。   <br />   嫋花風鬢繞。繞鬢風花嫋。歸路月沉西。西沉月路歸。  </p>  <p align=\"center\">   <span class=\"style2\">菩薩蠻‧夏</span>   <br />   簟紋雙映冰肌豔。豔肌冰映雙紋簟。窗外竹生風。風生竹外窗。   <br />   點紅潮醉臉。臉醉潮紅點。廊上月昏黃。黃昏月上廊。  </p>  <p align=\"center\">   <span class=\"style2\">菩薩蠻‧秋</span>   <br />   露盤金冷初闌暑。暑闌初冷金盤露。風細引鳴蛩。蛩鳴引細風。   <br />   雨零愁遠路。路遠愁零雨。空醉一樽同。同樽一醉空。  </p>  <p align=\"center\">   <span class=\"style2\">菩薩蠻‧冬</span>   <br />   屑瓊霏玉堆簷雪。雪簷堆玉霏瓊屑。山遠對眉攢。攢眉對遠山。   <br />   拆梅寒映月。月映寒梅拆。欄倚暫愁寬。寬愁暫倚欄。  </p>  <p align=\"center\">   <span class=\"style2\">菩薩蠻‧四首‧春</span>   <br />   濕花春雨如珠泣。泣珠如雨春花濕。花枕並欹斜。斜欹並枕花。   <br />   織文回字密。密字回文織。嗟更數年華。華年數更嗟。  </p>  <p align=\"center\">   <span class=\"style2\">菩薩蠻‧夏</span>   <br />   潤肌饒汗香紅沁。沁紅香汗饒肌潤。低檻小山圍。圍山小檻低。   <br />   枕橫釵墜鬢。鬢墜釵橫枕。歸夢與郎期。期郎與夢歸。  </p>  <p align=\"center\">   <span class=\"style2\">菩薩蠻‧秋</span>   <br />   綠窗斜動搖風竹。竹風搖動斜窗綠。虛幌夕涼初。初涼夕幌虛。   <br />   曲眉愁翠蹙。蹙翠愁眉曲。無雁寄書來。來書寄雁無。  </p>  <p align=\"center\">   <span class=\"style2\">菩薩蠻‧冬</span>   <br />   雪窗寒聽孤燈滅。滅燈孤聽寒窗雪。殘漏惜衾閑。閑衾惜漏殘。   <br />   說時常恨別。別恨常時說。還不奈宵寒。寒宵奈不還。  </p> "}