{"id":"6-187","content":"   <div align=\"center\">   <font color=\"#FF6600\">    <b>     <font size=\"+3\" face=\"標楷體\">崔液</font>    </b>   </font>  </div>  <p align=\"center\">字潤甫，湜之弟。工五言詩，擢進士第一人。湜常呼其小字曰：“海子，我家   <br />   龜龍也。”官至殿中侍御史。友人裴耀卿纂其遺文為集十卷。  </p>  <p align=\"center\">   <b>    <font color=\"#FF6600\">踏歌詞二首</font>   </b>   <br />   綵女迎金屋，仙姬出畫堂。鴛鴦裁錦袖，翡翠貼花黃。   <br />   歌響舞分行，艷色動流光。  </p>  <p align=\"center\">庭際花微落，樓前漢已橫。金台催夜盡，羅袖佛寒輕。   <br />   樂笑暢歡情，未半著天明。  </p>  <p align=\"center\">   <b>    <font color=\"#FF6600\">代春閨</font>   </b>   <br />   江南日暖鴻始來，柳條初碧葉半開。玉關遙遙戍未回，金閨日夕生綠苔。   <br />   寂寂春花煙色暮，簷燕雙雙落花度。青樓明鏡晝無光，紅帳羅衣徒自香。   <br />   妾恨十年長獨守，君情萬里在漁陽。  </p>  <p align=\"center\">   <b>    <font color=\"#FF6600\">上元夜六首（一作夜遊詩）</font>   </b>   <br />   玉漏銀壺且莫催，鐵關金鎖徹明開。誰家見月能閒坐，何處聞燈不看來。  </p>  <p align=\"center\">神燈佛火百輪張，刻像圖形七寶裝。影裡如聞金口說，空中似散玉毫光。</p>  <p align=\"center\">今年春色勝常年，此夜風光最可憐。鳷鵲樓前新月滿，鳳凰台上寶燈燃。</p>  <p align=\"center\">金勒銀鞍控紫騮，玉輪珠幰駕青牛。驂驔始散東城曲，倏忽還來南陌頭。</p>  <p align=\"center\">公子王孫意氣驕，不論相識也相邀。最憐長袖風前弱，更賞新弦暗裡調。</p>  <p align=\"center\">星移漢轉月將微，露灑煙飄燈漸稀。猶惜路傍歌舞處，躊躕相顧不能歸。</p>  <p align=\"center\">   <b>    <font color=\"#FF6600\">冀北春望（一作崔湜詩）</font>   </b>   <br />   回首覽燕趙，春生兩河間。曠然餘萬里，際海不見山。   <br />   雨歇青林潤，煙空綠野閒。問鄉無處所，目送白雲關。  </p>  <p align=\"center\">   <b>    <font color=\"#FF6600\">擬古神女宛轉歌二首（一作郎大家詩）</font>   </b>   <br />   風已清，月朗琴復明。掩抑悲千態，慇勤是一聲。   <br />   歌宛轉，宛轉和更長。願為雙鴻鵠，比翼共翱翔。  </p>  <p align=\"center\">日已暮，長簷鳥應度。此時望君君不來，此時思君君不顧。   <br />   歌宛轉，宛轉那能異棲宿。願為形與影，出入恆相逐。   <br />  </p> "}