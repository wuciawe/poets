{"id":"6-329","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>盧綸</b>      </font>     </strong>    </font>    <br />    <br />    （西元748～800？）字允言。唐河中蒲人（今山西永濟）。安史    <br />    之亂時，曾客居鄱陽。數舉進士不第，後由宰相元載推薦，官至    <br />    檢校戶部郎中。因曾經歷軍旅生活，故詩風豪放雄邁，為大曆十    <br />    才子之一。著有盧允言集。    <br />    <br />    <b>     <font color=\"#FF6600\">送惟良上人歸江南（一作郢上人）</font>    </b>    <br />    落日映危檣，歸僧向岳陽。注瓶寒浪靜，讀律夜船香。    <br />    苦霧沈山影，陰霾發海光。群生一何負，多病禮醫王。   </p>   <p>    <b>     <font color=\"#FF6600\">送韓都護還邊</font>    </b>    <br />    好勇知名早，爭雄上將間。戰多春入塞，獵慣夜登山。    <br />    陣合龍蛇動，軍移草木閒。今來部曲盡，白首過蕭關。   </p>   <p>    <b>     <font color=\"#FF6600\">送吉中孚校書歸楚州舊山（中孚自仙官入仕）</font>    </b>    <br />    青袍芸閣郎，談笑挹侯王。舊籙藏雲穴，新詩滿帝鄉。    <br />    名高閒不得，到處人爭識。誰知冰雪顏，已雜風塵色。    <br />    此去復如何，東皋岐路多。藉芳臨紫陌，回首憶滄波。    <br />    年來倦蕭索，但說淮南樂。並楫湖上遊，連檣月中泊。    <br />    沿溜入閶門，千燈夜市喧。喜逢鄰舍伴，遙語問鄉園。    <br />    下淮風自急，樹杪分郊邑。送客隨岸行，離人出帆立。    <br />    漁村繞水田，澹澹隔晴煙。欲就林中醉，先期石上眠。    <br />    林昏天未曙，但向雲邊去。暗入無路山，心知有花處。    <br />    登高日轉明，下望見春城。洞裡草空長，塚邊人自耕。    <br />    寥寥行異境，過盡千峰影。露色凝古壇，泉聲落寒井。    <br />    仙成不可期，多別自堪悲。為問桃源客，何人見亂時。   </p>   <p>    <b>     <font color=\"#FF6600\">送姨弟裴均尉諸暨（此子先君元相舊判官）</font>    </b>    <br />    相悲得成長，同是外家恩。舊業廢三畝，弱年成一門。    <br />    城開山日早，吏散渚禽喧。東閣謬容止，予心君冀言。   </p>   <p>    <b>     <font color=\"#FF6600\">送鄧州崔長史</font>    </b>    <br />    出山車騎次諸侯，坐領圖書見督郵。繞郭桑麻通淅口，滿川風景接襄州。    <br />    高城鳥過方催夜，廢壘蟬鳴不待秋。聞說元規偏愛月，知君長得伴登樓。   </p>   <p>    <b>     <font color=\"#FF6600\">送鹽鐵裴判官入蜀</font>    </b>    <br />    傳詔收方貢，登車著賜衣。榷商蠻客富，稅地芋田肥。    <br />    雲白風雷歇，林清洞穴稀。炎涼君莫問，見即在忘歸。   </p>   <p>    <b>     <font color=\"#FF6600\">送魏廣下第歸揚州</font>    </b>    <br />    楚鄉雲水內，春日眾山開。淮浪參差起，江帆次第來。    <br />    獨歸初失桂，共醉忽停杯。漢詔年年有，何愁掩上才。   </p>   <p>    <b>     <font color=\"#FF6600\">送潘述應宏詞下第歸江南</font>    </b>    <br />    愁與醉相和，昏昏竟若何。感年懷闕久，失意夢鄉多。    <br />    雨裡行青草，山前望白波。江樓覆棋好，誰引仲宣過。   </p>   <p>    <b>     <font color=\"#FF6600\">送從舅成都縣丞廣歸蜀</font>    </b>    <br />    褒谷通岷嶺，青冥此路深。晚程椒瘴熱，野飯荔枝陰。    <br />    古郡三刀夜，春橋萬里心。唯應對楊柳，暫醉卓家琴。   </p>   <p>    <b>     <font color=\"#FF6600\">送宋校書赴宣州幕</font>    </b>    <br />    南想宣城郡，清江野戍閒。艨艟高映浦，睥睨曲隨山。    <br />    名寄圖書內，威生將吏間。春行板橋暮，應伴庾公還。   </p>   <p>    <b>     <font color=\"#FF6600\">送李縱別駕加員外郎卻赴常州幕</font>    </b>    <br />    霄漢正聯飛，江湖又獨歸。暫歡同賜被，不待易朝衣。    <br />    山雨迎軍晚，蘆風候火微。還當宴鈴閣，謝守亦光輝。   </p>   <p>    <b>     <font color=\"#FF6600\">送元贊府重任龍門縣</font>    </b>    <br />    二職亞陶公，歸程與夢同。柳垂平澤雨，魚躍大河風。    <br />    混跡威長在，孤清志自雄。應嗤向隅者，空寄路塵中。   </p>   <p>    <b>     <font color=\"#FF6600\">送黎燧尉陽翟</font>    </b>    <br />    玉貌承嚴訓，金聲稱上才。列筵青草偃，驟馬綠楊開。    <br />    潘縣花添發，梅家鶴暫來。誰知望恩者，空逐路人回。   </p>   <p>    <b>     <font color=\"#FF6600\">送丹陽趙少府（即給事中涓親弟）</font>    </b>    <br />    恭聞林下別，未至亦沾裳。荻岸雨聲盡，江天虹影長。    <br />    佩韋宗懶慢，偷橘愛芳香。遙想從公後，稱榮在上堂。   </p>   <p>    <b>     <font color=\"#FF6600\">送菊潭王明府</font>    </b>    <br />    組綬掩衰顏，輝光里第間。晚涼經灞水，清晝入商山。    <br />    行境逢花發，彈琴見鶴還。唯應理農後，鄉老賀君閒。   </p>   <p>    <b>     <font color=\"#FF6600\">送陳明府赴萍縣</font>    </b>    <br />    素舸載陶公，南隨萬里風。梅花成雪嶺，橘樹當家僮。    <br />    祠掩荒山下，田開野荻中。歲終書善績，應與古碑同。   </p>   <p>    <b>     <font color=\"#FF6600\">送申屠正字往湖南迎親兼謁趙和州…並戲簡前歷陽李明府</font>    </b>    <br />    曉月朣朦映水關，水邊因到歷陽山。千艘財貨朱橋下，一曲閭閻青荻間。    <br />    坦腹定逢潘令醉，上樓應伴庾公閒。歡餘若問南行計，知念天涯負米還。   </p>   <p>    <b>     <font color=\"#FF6600\">送李尚書郎君昆季侍從歸覲滑州</font>    </b>    <br />    鳳雛聯翼美王孫，彩服戎裝擬塞垣。金鼎對筵調野膳，玉鞭齊騎引行軒。    <br />    冰河一曲旌旗滿，墨詔千封雨露繁。更說務農將罷戰，敢持歌頌慶晨昏。   </p>   <p>    <b>     <font color=\"#FF6600\">送張調參軍侍從歸覲荊南因寄長林司空十四曙（得潛字）</font>    </b>    <br />    玉勒侍行襜，郗超未有髯。守儒輕獵騎，承誨訪沈潛。    <br />    雲勢將峰雜，江聲與嶼兼。還當見王粲，應念二毛添。   </p>   <p>    <b>     <font color=\"#FF6600\">送馬尚書郎君侍從歸覲太原</font>    </b>    <br />    玉人垂玉鞭，百騎帶櫜鞬。從賞野郵靜，獻新秋果鮮。    <br />    塞屯豐雨雪，虜帳失山川。遙想稱觴後，唯當共被眠。   </p>   <p>    <b>     <font color=\"#FF6600\">送張成季往江上賦得垂楊</font>    </b>    <br />    垂楊真可憐，地勝覺春偏。一穗雨聲裡，千條池色前。    <br />    露繁光的皪，日麗影團圓。若到隋堤望，應逢花滿船。   </p>   <p>    <b>     <font color=\"#FF6600\">送陝府王司法</font>    </b>    <br />    東門雪覆塵，出送陝城人。粉郭朝喧市，朱橋夜掩津。    <br />    上寮應重學，小吏已甘貧。謝脁曾為掾，希君一比鄰。   </p>   <p>    <b>     <font color=\"#FF6600\">送太常李主簿歸覲省</font>    </b>    <br />    粲粲美仍都，清閒一貴儒。定交分玉劍，發詠寫冰壺。    <br />    風景隨台位，河山入障圖。上堂多慶樂，肯念谷中愚。   </p>   <p>    <b>     <font color=\"#FF6600\">送從叔程歸西川幕</font>    </b>    <br />    千山冰雪晴，山靜錦花明。群鶴棲蓮府，諸戎拜柳營。    <br />    浪依巴字息，風入蜀關清。豈念在貧巷，竹林鳴鳥聲。   </p>   <p>    <b>     <font color=\"#FF6600\">送萬巨</font>    </b>    <br />    把酒留君聽琴，難堪歲暮離心。霜葉無風自落，秋雲不雨空陰。    <br />    人愁荒村路細，馬怯寒溪水深。望斷青山獨立，更知何處相尋。   </p>   <p>    <b>     <font color=\"#FF6600\">途中遇雨馬上口號留別張劉二端公</font>    </b>    <br />    陰雷慢轉野雲長，駿馬雙嘶愛雨涼。應念龍鍾在泥滓，欲摧肝膽事王章。   </p>   <p>    <b>     <font color=\"#FF6600\">送夔州班使君</font>    </b>    <br />    曉日照樓船，三軍拜峽前。白雲隨浪散，青壁與城連。    <br />    萬嶺岷峨雪，千家橘柚川。還知楚河內，天子許經年。   </p>   <p>    <b>     <font color=\"#FF6600\">送從舅成都丞廣歸蜀（一作李端詩）</font>    </b>    <br />    巴字天邊水，秦人去是歸。棧長山雨響，溪亂火田稀。    <br />    俗富行應樂，官雄祿豈微。魏舒終有淚，還識寧家衣。   </p>   <p>    <b>     <font color=\"#FF6600\">無題</font>    </b>    <br />    恥將名利託交親，只向尊前樂此身。才大不應成滯客，時危且喜是閒人。    <br />    高歌猶愛思歸引，醉語惟誇漉酒巾。●●●●●●●，豈能偏遣老風塵。   </p>   <p>    <b>     <font color=\"#FF6600\">題念濟寺</font>    </b>    <br />    靈空聞偈夜清淨，雨裡花枝朝暮開。故友九泉留語別，逐臣千里寄書來。   </p>   <p>    <b>     <font color=\"#FF6600\">河口逢江州朱道士因聽琴</font>    </b>    <br />    廬山道士夜攜琴，映月相逢辨語音。引坐霜中彈一弄，滿船商客有歸心。   </p>   <p>    <b>     <font color=\"#FF6600\">送夏侯校書歸華陰別墅</font>    </b>    <br />    山前白鶴村，竹雪覆柴門。候客定為黍，務農因燎原。    <br />    乳冰懸暗井，蓮石照晴軒。貰酒鄰里睦，曝衣場圃喧。    <br />    依然望君去，余性亦何昏。   </p>   <p>    <b>     <font color=\"#FF6600\">送絳州郭參軍</font>    </b>    <br />    炎天故絳路，千里麥花香。董澤雷聲發，汾橋水氣涼。    <br />    府趨隨宓賤，野宴接王祥。送客今何幸，經宵醉玉堂。   </p>   <p>    <b>     <font color=\"#FF6600\">中書舍人李座上送穎陽徐少府</font>    </b>    <br />    穎陽春色似河陽，一望繁花一縣香。今日送官君最恨，可憐才子白鬚長。   </p>   <p>    <b>     <font color=\"#FF6600\">與從弟瑾同下第後出關言別</font>    </b>    <br />    同作金門獻賦人，二年悲見故園春。到闕不沾新雨露，還家空帶舊風塵。    <br />    雜花飛盡柳陰陰，官路逶迤綠草深。對酒已成千里客，望山空寄兩鄉心。    <br />    出關愁暮一沾裳，滿野蓬生古戰場。孤村樹色昏殘雨，遠寺鐘聲帶夕陽。    <br />    誰憐苦志已三冬，卻欲躬耕學老農。流水白雲尋不盡，期君何處得相逢。   </p>   <p>    <b>     <font color=\"#FF6600\">赴虢州留別故人</font>    </b>    <br />    世故相逢各未閒，百年多在別離間。昨夜秋風今夜雨，不知何處入空山。   </p>   <p>    <b>     <font color=\"#FF6600\">冬夜贈別友人</font>    </b>    <br />    愁聽千家流水聲，相思獨向月中行。侵階暗草秋霜重，遍郭寒山夜月明。    <br />    連年客舍唯多病，數畝田園又廢耕。更送乘軺歸上國，應憐貢禹未成名。   </p>   <p>    <b>     <font color=\"#FF6600\">送顧秘書獻書後歸岳州</font>    </b>    <br />    黃葉落不盡，蒼苔隨雨生。當軒置尊酒，送客歸江城。    <br />    竹裡聞機杼，舟中見弟兄。岳陽賢太守，應為改鄉名。   </p>   <p>    <b>     <font color=\"#FF6600\">送衛司法河中覲省（即故王吏部延昌外甥）</font>    </b>    <br />    出身因強學，不以外家榮。年少無遺事，官閒有政聲。    <br />    曉山臨野渡，落日照軍營。共賞高堂下，連行弟與兄。   </p>   <p>    <b>     <font color=\"#FF6600\">送從叔牧永州</font>    </b>    <br />    五侯軒蓋行何疾，零陵太守登車日。零陵太守淚盈巾，此日長安方欲春。    <br />    虎府龍節照岐路，何苦愁為江海人。彼方韶景無時節，山水諸花恣開發。    <br />    客投津戍少聞猿，雁過瀟湘更逢雪。郡齋無事好閒眠，粳稻油油綠滿川。    <br />    浪裡爭迎三蜀貨，月中喧泊九江船。今朝小阮同夷老，欲問明年借幾年。   </p>   <p>    <b>     <font color=\"#FF6600\">送趙真長歸夏縣舊山依陽征君讀書</font>    </b>    <br />    臨杯忽泫然，非是惡離弦。塵陌望松雪，我衰君少年。    <br />    幽僧曝山果，寒鹿守冰泉。感物如有待，況依回也賢。   </p>   <p>    <b>     <font color=\"#FF6600\">留別耿湋侯釗馮著</font>    </b>    <br />    相識少相知，與君俱已衰。笙鏞新宅第，岐路古山陂。    <br />    學道功難就，為儒事本遲。惟當與漁者，終老遂其私。   </p>   <p>    <b>     <font color=\"#FF6600\">送渾煉歸覲卻赴闕庭</font>    </b>    <br />    露幕擁簪裾，台庭餞伯魚。綵衣人競看，銀詔帝親書。    <br />    知子當元老，為臣餞二疏。執珪期已迫，捧膳步寧徐。    <br />    而我誠愚者，夫君豈病諸。探題多決勝，饌玉每分餘。    <br />    榮比成功後，恩同造化初。甑塵方欲合，籠翮或將舒。    <br />    榆莢錢難比，楊花雪不如。明朝古堤路，心斷玉人車。   </p>   <p>    <b>     <font color=\"#FF6600\">送崔邠拾遺</font>    </b>    <br />    皎潔無瑕清玉壺，曉乘華幰向天衢。石建每聞宗謹孝，劉歆不敢衒師儒。    <br />    諫修郊廟開宸慮，議按休徵淺瑞圖。今日攀車復何者，轅門垂白一愚夫。   </p>   <p>    <b>     <font color=\"#FF6600\">送渾別駕赴舒州</font>    </b>    <br />    江平蘆荻齊，五兩貼檣低。繞郭覆晴雪，滿船聞曙雞。    <br />    鱣魴宜入貢，橘柚亦成蹊。還似海沂日，風清無鼓鼙。   </p>   <p>    <b>     <font color=\"#FF6600\">送從叔士准赴任潤州司士</font>    </b>    <br />    雲起山城暮，沈沈江上天。風吹建業雨，浪入廣陵船。    <br />    久是吳門客，嘗聞謝守賢。終悲去國遠，淚盡竹林前。   </p>   <p>    <b>     <font color=\"#FF6600\">送尹樞令狐楚及第後歸覲</font>    </b>    <br />    佳人比香草，君子即芳蘭。寶器金罍重，清音玉珮寒。    <br />    貢文齊受寵，獻禮兩承歡。鞍馬並汾地，爭迎陸與潘。   </p>   <p>    <b>     <font color=\"#FF6600\">東潭宴餞河南趙少府</font>    </b>    <br />    十載奉戎軒，日聞君子言。方將賀榮爵，遽乃愴離尊。    <br />    岸轉台閣麗，潭清絃管繁。松篁難晦節，雨露不私恩。    <br />    坐使吏相勉，居為儒所尊。可憐桃李樹，先發信陵門。   </p>   <p>    <b>     <font color=\"#FF6600\">賦得館娃宮送王山人遊江東</font>    </b>    <br />    蒼蒼楓樹林，草合廢宮深。越水風浪起，吳王歌管沈。    <br />    燕歸巢已盡，鶴語塚難尋。旅泊彼何夜，希君抽玉琴。   </p>   <p>    <b>     <font color=\"#FF6600\">送暢當還舊山</font>    </b>    <br />    常逢明月馬塵間，是夜照君歸處山。山中松桂花盡發，頭白屬君如等閒。   </p>   <p>    <b>     <font color=\"#FF6600\">學顏魯公送挺贇歸翠微寺</font>    </b>    <br />    挺贇惠學該儒釋，袖有顏徐真草跡。一齋三請紀行詩，誚我垂鞭弄鳴鏑。    <br />    寺懸金榜半山隅，石路荒涼松樹枯。虎跡印雪大如斗，閏月暮天過得無。   </p>   <p>    <b>     <font color=\"#FF6600\">送契玄法師赴內道場</font>    </b>    <br />    昏昏醉老夫，灌頂遇醍醐。嬪御呈心鏡，君王賜髻珠。    <br />    降魔須戰否，問疾敢行無。深契何相秘，儒宗本不殊。   </p>   <p>    <b>     <font color=\"#FF6600\">送暢當赴山南幕</font>    </b>    <br />    含情脫佩刀，持以佐賢豪。是月霜霰下，伊人行役勞。    <br />    事將名共易，文與行空高。去矣奉戎律，悲君為我曹。   </p>   <p>    <b>     <font color=\"#FF6600\">顏侍御廳叢篁詠送薛存誠</font>    </b>    <br />    玉杆百餘莖，生君此堂側。拂簾寒雨響，擁砌深溪色。    <br />    何事鳳凰雛，茲焉理歸翼。   </p>   <p>    <b>     <font color=\"#FF6600\">秋晚河西縣樓送渾中允赴朝闕</font>    </b>    <br />    高樓吹玉簫，車馬上河橋。岐路自奔隘，壺觴終寂寥。    <br />    芳蘭生貴里，片玉立清朝。今日台庭望，心遙非地遙。   </p>   <p>    <b>     <font color=\"#FF6600\">達奚中丞東齋壁畫山水…得樹杪懸泉送長安趙元陽少府</font>    </b>    <br />    素壁畫飛泉，從雲落樹顛。練垂疑葉響，雲並覺枝偏。    <br />    利物得雙劍，為儒當一賢。應思灑塵陌，調膳亦芳鮮。   </p>   <p>    <b>     <font color=\"#FF6600\">送信州姚使君</font>    </b>    <br />    朱幡徐轉候群官，猿鳥無聲郡宇寬。楚國上腴收賦重，漢家良牧得人難。    <br />    銅鉛滿穴山能富，鴻雁連群地亦寒。幾日政聲聞戶外，九江行旅得相歡。   </p>   <p>    <b>     <font color=\"#FF6600\">送暢當</font>    </b>    <br />    四望無極路，千里流大河。秋風滿離袂，唯老事唯多。   </p>   <p>    <b>     <font color=\"#FF6600\">送史兵曹判官赴樓煩</font>    </b>    <br />    渥窪龍種散雲時，千里繁花乍別離。中有重臣承霈澤，外無輕虜犯旌旗。    <br />    山川自與郊坰合，帳幕時因水草移。敢謝親賢得瓊玉，仲宣能賦亦能詩。   </p>   <p>    <b>     <font color=\"#FF6600\">送曇延法師講罷赴上都</font>    </b>    <br />    金縷袈裟國大師，能銷壞宅火燒時。復來擁膝說無住，知向人天何處期。   </p>   <p>    <b>     <font color=\"#FF6600\">送道士卻彝素歸內道場</font>    </b>    <br />    病老正相仍，忽逢張道陵。羽衣風淅淅，仙貌玉稜稜。    <br />    叱我問中壽，教人祈上升。樓居五雲裡，幾與武皇登。   </p>   <p>    <b>     <font color=\"#FF6600\">賦得彭祖樓送楊德宗歸徐州幕</font>    </b>    <br />    四戶八窗明，玲瓏逼上清。外欄黃鵠下，中柱紫芝生。    <br />    每帶雲霞色，時聞簫管聲。望君兼有月，幢蓋儼層城。   </p>   <p>    <b>     <font color=\"#FF6600\">送餞從叔辭豐州幕歸嵩陽舊居</font>    </b>    <br />    白鬚宗孫侍坐時，願持壽酒前致詞。鄙詞何所擬，請自邊城始。    <br />    邊城貴者李將軍，戰鼓遙疑天上聞。屯田布錦周千里，牧馬攢花溢萬群。    <br />    白雲本是喬松伴，來繞青營復飛散。三聲畫角咽不通，萬里蓬根一時斷。    <br />    豐州聞說似涼州，沙塞晴明部落稠。行客已去依獨戍，主人猶自在高樓。    <br />    夢親旌旆何由見，每阻清風一回面。洞裡先生那怪遲，人天無路自無期。    <br />    砂泉丹井非同味，桂樹榆林不並枝。吾翁致身殊得計，地仙亦是三千歲。    <br />    莫著戎衣期上清，東方曼倩逢人輕。   </p>   <p>    <b>     <font color=\"#FF6600\">送靜居法師</font>    </b>    <br />    五色香幢重複重，寶輿升座發神鐘。薝卜名花飄不斷，醍醐法味灑何濃。    <br />    九天論道當宸眷，七祖傳心合聖蹤。願比靈山前世別，多生還得此相逢。   </p>   <p>    <b>     <font color=\"#FF6600\">送劉判官赴豐州（一作赴天德軍）</font>    </b>    <br />    銜杯吹急管，滿眼起風砂。大漠山沈雪，長城草發花。    <br />    策行須恥戰，虜在莫言家。余亦祈勳者，如何別左車。   </p>   <p>    <b>     <font color=\"#FF6600\">將赴京留獻令公</font>    </b>    <br />    沙鶴驚鳴野雨收，大河風物颯然秋。力微恩重諒難報，不是行人不解愁。   </p>   <p>    <b>     <font color=\"#FF6600\">落第後歸山下舊居留別劉起居昆季</font>    </b>    <br />    寂寞過朝昏，沈憂豈易論。有時空卜命，無事可酬恩。    <br />    寄食依鄰里，成家望子孫。風塵知世路，衰賤到君門。    <br />    醉裡因多感，愁中欲強言。花林逢廢井，戰地識荒園。    <br />    悵別臨晴野，悲春上古原。鳥歸山外樹，人過水邊村。    <br />    潘岳方稱老，嵇康本厭喧。誰堪將落羽，回首仰飛翻。   </p>   <p>    <b>     <font color=\"#FF6600\">將赴閿鄉灞上留別錢起員外</font>    </b>    <br />    暖景登橋望，分明春色來。離心自惆悵，車馬亦徘徊。    <br />    遠雪和霜積，高花占日開。從官竟何事，憂患已相催。   </p>   <p>    <b>     <font color=\"#FF6600\">虢州逢侯釗同尋南觀因贈別（時居停務）</font>    </b>    <br />    相見翻惆悵，應憐責廢官。過深慚祿在，識淺賴刑寬。    <br />    獨失耕農業，同思弟侄歡。衰貧羞客過，卑束會君難。    <br />    放鶴登雲壁，澆花繞石壇。興還江海上，跡在是非端。    <br />    林密風聲細，山高雨色寒。悠然此中別，賓僕亦欄杆。   </p>   <p>    <b>     <font color=\"#FF6600\">赴池州拜覲舅氏留上考功郎中舅（時舅氏初貶官池州）</font>    </b>    <br />    孤賤易蹉跎，其如酷似何。衰榮同族少，生長外家多。    <br />    別國桑榆在，沾衣血淚和。應憐失行雁，霜霰寄煙波。   </p>   <p>    <b>     <font color=\"#FF6600\">送從侄滁州覲省</font>    </b>    <br />    愛爾似龍媒，翩翩千里回。書從外氏學，竹自晉時栽。    <br />    擁棹逢鷗舞，憑欄見雨來。上堂多慶樂，不醉莫停杯。   </p>   <p>    <b>     <font color=\"#FF6600\">奉和聖制麟德殿宴百僚</font>    </b>    <br />    雲辟御筵張，山呼聖壽長。玉欄豐瑞草，金陛立神羊。    <br />    台鼎資庖膳，天星奉酒漿。蠻夷陪作位，犀象舞成行。    <br />    網已祛三面，歌因守四方。千秋不可極，花發滿宮香。   </p>   <p>    <b>     <font color=\"#FF6600\">和考功王員外杪秋憶終南舊居（一作岑參詩，或常袞詩）</font>    </b>    <br />    靜憶溪邊宅，知君許謝公。曉霜凝耒耜，初日照梧桐。    <br />    澗鼠喧籐蔓，山禽竄石叢。白雲當嶺雨，黃葉繞階風。    <br />    野果垂橋上，高泉落水中。歡榮來自間，羸賤賞曾同。    <br />    月滿珠藏海，天晴鶴在籠。餘陰如可寄，願得隱牆東。   </p>   <p>    <b>     <font color=\"#FF6600\">酬暢當尋嵩岳麻道士見寄</font>    </b>    <br />    聞逐樵夫閒看棋，忽逢人世是秦時。開雲種玉嫌山淺，渡海傳書怪鶴遲。    <br />    陰洞石床微有字，古壇松樹半無枝。煩君遠示青囊籙，願得相從一問師。   </p>   <p>    <b>     <font color=\"#FF6600\">酬李端長安寓居偶詠見寄</font>    </b>    <br />    自別前峰隱，同為外累侵。幾年親酒會，此日有僧尋。    <br />    學稼功還棄，論邊事亦沈。眾歡徒滿目，專愛久離心。    <br />    覽鬢絲垂鏡，彈琴淚灑襟。訪田悲洛下，寄宅憶山陰。    <br />    薄溜漫青石，橫雲架碧林。壞簷籐障密，衰菜棘籬深。    <br />    流散俱多故，憂傷並在今。唯當俟高躅，歸止共抽簪。   </p>   <p>    <b>     <font color=\"#FF6600\">和常舍人晚秋集賢院即事十二韻寄贈江南徐薛二侍郎</font>    </b>    <br />    綸閣九華前，森沈彩仗連。洞門開旭日，清禁肅秋天。    <br />    霜滿朝容備，鐘餘漏唱傳。搖璫陪羽扇，端弁入爐煙。    <br />    麟筆刪金篆，龍綃薦玉編。汲書荀勖定，漢史蔡邕專。    <br />    御竹潛通筍，宮池暗瀉泉。亂叢縈弱蕙，墜葉灑枯蓮。    <br />    列署齊遊日，重江並謫年。登封思議草，侍講憶同筵。    <br />    滄海風濤廣，黝山瘴雨偏。唯應緘上寶，贈遠一呈妍。   </p>   <p>    <b>     <font color=\"#FF6600\">酬苗員外仲夏歸郊居遇雨見寄</font>    </b>    <br />    雷響風仍急，人歸鳥亦還。亂雲方至水，驟雨已喧山。    <br />    田鼠依林上，池魚戲草間。因茲屏埃霧，一詠一開顏。   </p>   <p>    <b>     <font color=\"#FF6600\">和太常王卿立秋日即事</font>    </b>    <br />    嵩高雲日明，潘岳賦初成。籬槿花無色，階桐葉有聲。    <br />    絳紗垂簟淨，白羽拂衣輕。鴻雁悲天遠，龜魚覺水清。    <br />    別弦添楚思，牧馬動邊情。田雨農官問，林風苑吏驚。    <br />    松篁終茂盛，蓬艾自衰榮。遙仰憑軒夕，惟應喜宋生。   </p>   <p>    <b>     <font color=\"#FF6600\">和李使君三郎早秋城北亭樓宴崔司士…關中弟張評事時遇</font>    </b>    <br />    黃花古城路，上盡見青山。桑柘晴川口，牛羊落照間。    <br />    野情隨捲幔，軍士隔重關。道合偏多賞，官微獨不閒。    <br />    鶴分琴久罷，書到雁應還。為謝登龍客，瓊枝寄一攀。   </p>   <p>    <b>     <font color=\"#FF6600\">和趙端公九日登石亭上和州家兄</font>    </b>    <br />    洛浦想江津，悲歡共此辰。採花湖岸菊，望國舊樓人。    <br />    雁別聲偏苦，松寒色轉新。傳書問漁叟，借寇爾何因。   </p>   <p>    <b>     <font color=\"#FF6600\">酬趙少尹戲示諸侄元陽等因以見贈</font>    </b>    <br />    八龍三虎儼成行，瓊樹花開鶴翼張。且請同觀舞鴝鵒，何須竟哂食檳榔。    <br />    歸時每愛懷朱橘，戲處常聞佩紫囊。謬入阮家逢慶樂，竹林因得奉壺觴。   </p>   <p>    <b>     <font color=\"#FF6600\">奉和戶曹叔夏夜寓直寄呈同曹諸公並見示</font>    </b>    <br />    斂板捧清詞，恭聞侍直時。暮塵歸眾騎，邃宇捨諸司。    <br />    華月先燈至，清風與簟隨。亂螢光熠熠，行樹影離離。    <br />    龍臥人寧識，鵬摶鷃豈知。便因當五夜，敢望竹林期。   </p>   <p>    <b>     <font color=\"#FF6600\">和金吾裴將軍使往河北宣慰…兼寄趙侍郎趙卿拜陵未回</font>    </b>    <br />    飛軒不駐輪，感激漢儒臣。氣懾千夫勇，恩傳萬里春。    <br />    古原收野燎，寒笛怨空鄰。書此達良友，五陵風雨頻。   </p>   <p>    <b>     <font color=\"#FF6600\">和太常李主簿秋中山下別墅即事</font>    </b>    <br />    清秋來幾時，宋玉已先知。曠朗霞映竹，澄明山滿池。    <br />    葺橋雙鶴赴，收果眾猿隨。韶樂方今奏，雲林徒蔽虧。   </p>   <p>    <b>     <font color=\"#FF6600\">酬韋渚秋夜有懷見寄</font>    </b>    <br />    蕭條良夜永，秋草對衰顏。露下鳥初定，月明人自閒。    <br />    獨悲無舊業，共喜出時艱。為問功成後，同遊何處山。   </p>   <p>    <b>     <font color=\"#FF6600\">同吉中孚夢桃源</font>    </b>    <br />    春雨夜不散，夢中山亦陰。雲中碧潭水，路暗紅花林。    <br />    花水自深淺，無人知古今。    <br />    夜靜春夢長，夢逐仙山客。園林滿芝朮，雞犬傍籬柵。    <br />    幾處花下人，看予笑頭白。   </p>   <p>    <b>     <font color=\"#FF6600\">同柳侍郎題侯釗侍郎新昌里（一作酬候釗侍郎春日見寄）</font>    </b>    <br />    清源君子居，左右盡圖書。三徑春自足，一瓢歡有餘。    <br />    庭莎成野席，欄藥是家蔬。幽顯豈殊跡，昔賢徒病諸。   </p>   <p>    <b>     <font color=\"#FF6600\">酬孫侍御春日見寄</font>    </b>    <br />    經過里巷春，同是謝家鄰。顧我覺衰早，荷君留醉頻。    <br />    松高猶覆草，鶴起暫縈塵。始悟達人志，患名非患貧。   </p>   <p>    <b>     <font color=\"#FF6600\">和王員外冬夜寓直</font>    </b>    <br />    高步長裾錦帳郎，居然自是漢賢良。潘岳敘年因鬢髮，揚雄託諫在文章。    <br />    九天韶樂飄寒月，萬戶香塵裛曉霜。坐見重門儼朝騎，可憐雲路獨翱翔。   </p>   <p>    <b>     <font color=\"#FF6600\">酬金部王郎中省中春日見寄</font>    </b>    <br />    南宮樹色曉森森，雖有春光未有陰。鶴侶正疑芳景引，玉人那為簿書沈。    <br />    山含瑞氣偏當日，鶯逐輕風不在林。更有阮郎迷路處，萬株紅樹一溪深。   </p>   <p>    <b>     <font color=\"#FF6600\">奉和陝州十四翁中丞寄雷州二十翁司戶</font>    </b>    <br />    聯飛獨不前，迥落海南天。賈傅竟行矣，邵公唯泫然。    <br />    瘴開山更遠，路極水無邊。沈劣本多感，況聞原上篇。   </p>   <p>    <b>     <font color=\"#FF6600\">和李中丞酬萬年房署少府過汾州景雲觀…李早年同居此觀</font>    </b>    <br />    顯晦澹無跡，賢哉常晏如。如何警孤鶴，忽乃傳雙魚。    <br />    敘以泉石舊，悵然風景餘。低回青油幕，夢寐白雲居。    <br />    玉洞桂香滿，雪壇松影疏。沈思矚仙侶，紓組正軍書。    <br />    積學早成道，感恩難遂初。梅生諒多感，歸止豈吾廬。   </p>   <p>    <b>     <font color=\"#FF6600\">酬陳翃郎中冬至攜柳郎竇郎歸河中舊居見寄</font>    </b>    <br />    三旬一休沐，清景滿林廬。南郭群儒從，東床兩客居。    <br />    燒煙浮雪野，麥隴潤冰渠。班白皆持酒，蓬茅盡有書。    <br />    終期買寒渚，同此利蒲魚。   </p>   <p>    <b>     <font color=\"#FF6600\">酬李益端公夜宴見贈</font>    </b>    <br />    慼慼一西東，十年今始同。可憐歌酒夜，相對兩衰翁。   </p>   <p>    <b>     <font color=\"#FF6600\">和陳翃郎中拜本府少尹兼侍御史獻上侍中因呈同院諸公</font>    </b>    <br />    金印垂鞍白馬肥，不同疏廣老方歸。三千士裡文章伯，四十年來錦繡衣。    <br />    節比青松當澗直，心隨黃雀繞簷飛。鄉中賀者唯爭路，不識傳呼獬豸威。   </p>   <p>    <b>     <font color=\"#FF6600\">和王倉少尹暇日言懷</font>    </b>    <br />    清秋多暇日，況乃是夫君。習靜通仙事，書空閱篆文。    <br />    劍飛終上漢，鶴夢不離雲。無限煙霄路，何嗟跡未分。   </p>   <p>    <b>     <font color=\"#FF6600\">和崔侍郎遊萬固寺</font>    </b>    <br />    聞說中方高樹林，曙華先照囀春禽。風雲才子冶遊思，蒲柳老人惆悵心。    <br />    石路青苔花漫漫，雪簷垂溜玉森森。賀君此去君方至，河水東流西日沉。   </p>   <p>    <b>     <font color=\"#FF6600\">和裴延齡尚書寄題果州謝舍人仙居</font>    </b>    <br />    飄然去謁八仙翁，自地從天香滿空。紫蓋迥標雙鶴上，語音猶在五雲中。    <br />    青溪不接漁樵路，丹井唯傳草木風。歌此因思捧金液，露盤長慶漢皇宮。   </p>   <p>    <b>     <font color=\"#FF6600\">酬崔侍御早秋臥病書情見寄時君亦抱疾在假中</font>    </b>    <br />    擲地金聲信有之，瑩然冰玉見清詞。元凱癖成官始貴，相如渴甚貌逾衰。    <br />    荒園每覺蟲鳴早，華館常聞客散遲。寂寞罷琴風滿樹，幾多黃葉落蛛絲。   </p>   <p>    <b>     <font color=\"#FF6600\">酬靈澈上人（一和口號戲贈靈澈上人時奉事入城）</font>    </b>    <br />    軍人奉役本無期，落葉花開總不知。走馬城中頭雪白，若為將面見湯師。   </p>   <p>    <b>     <font color=\"#FF6600\">敬酬大府二十四舅覽詩卷因以見示</font>    </b>    <br />    卻公憐戇亦憐愚，忽賜金盤徑寸珠。徹底碧潭滋涸溜。    <br />    壓枝紅艷照枯株。九門洞啟延高論，百辟聯行挹大儒。    <br />    顧己文章非酷似，敢將幽劣俟洪爐。   </p>   <p>    <b>     <font color=\"#FF6600\">雨中酬友人</font>    </b>    <br />    看山獨行歸竹院，水繞前階草生遍。空林細雨暗無聲，唯有愁心兩相見。   </p>   <p>    <b>     <font color=\"#FF6600\">酬人失題</font>    </b>    <br />    孤鸞將鶴群，晴日麗春雲。何幸晚飛者，清音長此聞。   </p>   <p>    <b>     <font color=\"#FF6600\">哭司農苗主簿</font>    </b>    <br />    原頭殯御繞新塋，原下行人望哭聲。更想秋山連古木，唯應石上見君名。   </p>   <p>    <b>     <font color=\"#FF6600\">得耿湋司法書因敘長安故友零落兵部…鄭倉曹暢參軍昆季</font>    </b>    <br />    鬢似衰蓬心似灰，驚悲相集老相催。故友九泉留語別，    <br />    逐臣千里寄書來。塵容帶病何堪問，淚眼逢秋不喜開。    <br />    幸接野居宜屣步，冀君清夜一申哀。   </p>   <p>    <b>     <font color=\"#FF6600\">同兵部李紓侍郎刑部包佶侍郎哭皇甫侍御曾</font>    </b>    <br />    攀龍與泣麟，哀樂不同塵。九陌霄漢侶，一燈冥漠人。    <br />    舟沈驚海闊，蘭折怨霜頻。已矣復何見，故山應更春。   </p>   <p>    <b>     <font color=\"#FF6600\">綸與吉侍郎中孚司空郎中曙苗員外發崔補闕峒…侯倉曹釗</font>    </b>    <br />    稟命孤且賤，少為病所嬰。八歲始讀書，四方遂有兵。    <br />    童心幸不羈，此去負平生。是月胡入洛，明年天隕星。    <br />    夜行登灞陵，惝恍靡所征。雲海一翻蕩，魚龍俱不寧。    <br />    因浮襄江流，遠寄鄱陽城。鄱陽富學徒，誚我戇無營。    <br />    諭以詩禮義，勖隨賓薦名。舟車更滯留，水陸互陰晴。    <br />    曉望怯雲陣，夜愁驚鶴聲。淒淒指宋郊，浩浩入秦京。    <br />    沴氣既風散，皇威如日明。方逢粟比金，未識公與卿。    <br />    十上不可待，三年竟無成。偶為達者知，揚我於王廷。    <br />    素志且不立，青袍徒見縈。昏孱夙自保，靜躁本殊形。    <br />    始趨甘棠陰，旋遇密人迎。考實績無取，責能才固輕。    <br />    新豐古離宮，宮樹鎖雲扃。中復蒞茲邑，往惟曾所經。    <br />    繚垣何逶迤，水殿亦崢嶸。夜雨滴金砌，陰風吹玉楹。    <br />    官曹雖檢率，國步日夷平。命蹇固安分，禍來非有萌。    <br />    因逢駭浪飄，幾落無辜刑。巍巍登壇臣，獨正天柱傾。    <br />    悄悄失途子，分將秋草並。百年甘守素，一顧乃拾青。    <br />    相逢十月交，眾卉飄已零。感舊諒慼慼，問孤懇煢煢。    <br />    侍郎文章宗，傑出淮楚靈。掌賦若吹籟，司言如建瓴。    <br />    郎中善餘慶，雅韻與琴清。鬱鬱松帶雪，蕭蕭鴻入冥。    <br />    員外真貴儒，弱冠被華纓。月香飄桂實，乳溜滴瓊英。    <br />    補闕思沖融，巾拂藝亦精。彩蝶戲芳圃，瑞雲凝翠屏。    <br />    拾遺興難侔，逸調曠無程。九醞貯彌潔，三花寒轉馨。    <br />    校書才智雄，舉世一娉婷。賭墅鬼神變，屬詞鸞鳳驚。    <br />    差肩曳長裾，總轡奉和鈴。共賦瑤台雪，同觀金谷箏。    <br />    倚天方比劍，沈井忽如瓶。神昧不可問，天高莫爾聽。    <br />    君持玉盤珠，瀉我懷袖盈。讀罷涕交頤，願言躋百齡。   </p>   <p>    <b>     <font color=\"#FF6600\">酬李叔度秋夜喜相遇因傷關東僚友喪逝見贈</font>    </b>    <br />    寒月照秋城，秋風泉澗鳴。過時見蘭蕙，獨夜感衰榮。    <br />    酒散同移疾，心悲似遠行。以愚求作友，何德敢稱兄。    <br />    谷變波長急，松枯藥未成。恐看新鬢色，怯問故人名。    <br />    野澤雲陰散，荒原日氣生。羈飛本難定，非是惡弦驚。   </p>   <p>    <b>     <font color=\"#FF6600\">同李益傷秋</font>    </b>    <br />    歲去人頭白，秋來樹葉黃。搔頭向黃葉，與爾共悲傷。   </p>   <p>    <b>     <font color=\"#FF6600\">白髮歎</font>    </b>    <br />    髮白曉梳頭，女驚妻淚流。不知絲色後，堪得幾回秋。   </p>   <p>    <b>     <font color=\"#FF6600\">逢病軍人</font>    </b>    <br />    行多有病住無糧，萬里還鄉未到鄉。蓬鬢哀吟古城下，不堪秋氣入金瘡。   </p>   <p>    <b>     <font color=\"#FF6600\">村南逢病叟</font>    </b>    <br />    雙膝過頤頂在肩，四鄰知姓不知年。臥驅鳥雀惜禾黍，猶恐諸孫無社錢。   </p>   <p>    <b>     <font color=\"#FF6600\">七夕詩（同用秋字，一作他鄉七夕）</font>    </b>    <br />    祥光若可求，閨女夜登樓。月露浩方下，河雲凝不流。    <br />    鉛華潛警曙，機杼暗傳秋。回想斂餘眷，人天俱是愁。   </p>   <p>    <b>     <font color=\"#FF6600\">七夕詩（同用期字）</font>    </b>    <br />    涼風吹玉露，河漢有幽期。星彩光仍隱，雲容掩復離。    <br />    良宵驚曙早，閏歲怨秋遲。何事金閨子，空傳得網絲。   </p>   <p>    <b>     <font color=\"#FF6600\">長門怨</font>    </b>    <br />    空空古廊殿，寒月落斜暉。臥聽未央曲，滿箱歌舞衣。   </p>   <p>    <b>     <font color=\"#FF6600\">妾薄命</font>    </b>    <br />    妾年初二八，兩度嫁狂夫。薄命今猶在，堅貞掃地無。   </p>   <p>    <b>     <font color=\"#FF6600\">倫開府席上賦得詠美人名解愁</font>    </b>    <br />    不敢苦相留，明知不自由。顰眉乍欲語，斂笑又低頭。    <br />    舞態兼些醉，歌聲似帶羞。今朝總見也，只不解人愁。   </p>   <p>    <b>     <font color=\"#FF6600\">王評事駙馬花燭詩</font>    </b>    <br />    萬條銀燭引天人，十月長安半夜春。步障三千隘將斷，幾多珠翠落香塵。    <br />    一人女婿萬人憐，一夜調疏抵百年。為報司徒好將息，明珠解轉又能圓。    <br />    人主人臣是親家，千秋萬歲保榮華。幾時曾向高天上，得見今宵月裡花。    <br />    比翼和鳴雙鳳凰，欲棲金帳滿城香。平明卻入天泉裡，日氣曈曨五色光。   </p>   <p>    <b>     <font color=\"#FF6600\">和趙給事白蠅拂歌</font>    </b>    <br />    華堂多眾珍，白拂稱殊異。柄裁沈節香襲人，上結為文下垂穗。    <br />    霜縷霏微瑩且柔，虎鬚乍細龍髯稠。皎然素色不因染，淅爾涼風非為秋。    <br />    群蠅青蒼恣遊息，廣庖萬品無顏色。金屏成點玉成瑕，晝眠宛轉空咨嗟。    <br />    此時滿筵看一舉，荻花忽旋楊花舞，砉如寒隼驚暮禽，颯若繁埃得輕雨。    <br />    主人說是故人留，每誡如新比白頭。若將揮玩閒臨水，願接波中一白鷗。   </p>   <p>    <b>     <font color=\"#FF6600\">蕭常侍癭柏亭歌</font>    </b>    <br />    柏之異者山中靈，何人斷絕為君亭。雲翻浪捲不可識，鳥獸成形花倒植。    <br />    莓苔舊點色尚青，霹靂殘痕節猶黑。金貂主人漢三老，構此窮年下朝早。    <br />    心規目制不暫疲，匠者受之無一詞。清晨拂匣菱生鏡，落日憑欄星滿池。    <br />    攢甍斗拱無斤跡，根癭聯懸同素壁。數層亂瀉雲裡峰，萬片爭呈雪中石，    <br />    重簾不動自飄香，似到瀛洲白玉堂。水精如意刁金色，雲母屏風透掩光。    <br />    四階綿綿被纖草，草上依微眾山道。松間汲井煙翠寒，洞裡圍棋天景好。    <br />    愚儒敢欲賀成功，鸞鳳棲翔固不同。應念廢材今接地，一枝思寄戶庭中。   </p>   <p>    <b>     <font color=\"#FF6600\">慈恩寺石磬歌</font>    </b>    <br />    靈山石磬生海西，海濤平處與山齊。長眉老僧同佛力，咒使鮫人往求得。    <br />    珠穴沈成綠浪痕，天衣拂盡蒼苔色。星漢徘徊山有風，禪翁靜扣月明中。    <br />    群仙下雲龍出水，鸞鶴交飛半空裡。山精木魅不可聽，落葉秋砧一時起。    <br />    花宮杳杳響泠泠，無數沙門昏夢醒。古廊燈下見行道，疏林池邊聞誦經。    <br />    徒壯洪鍾秘高閣，萬金費盡工雕鑿。豈如全質掛青松，數葉殘雲一片峰。    <br />    吾師寶之壽中國，願同劫石無終極。   </p>   <p>    <b>     <font color=\"#FF6600\">送張郎中還蜀歌</font>    </b>    <br />    秦家御史漢家郎，親專兩印征殊方。功成走馬朝天子，伏檻論邊若流水。    <br />    曉離仙署趨紫微，夜接高儒讀青史。瀘南五將望君還，願以天書示百蠻。    <br />    曲棧重江初過雨，前旌後騎不同山。迎車拜舞多耆老，舊卒新營遍青草。    <br />    塞口雲生火候遲，煙中鶴唳軍行早。黃花川下水交橫，遠映孤霞蜀國晴。    <br />    邛竹筍長椒瘴起，荔枝花發杜鵑鳴。回首岷峨半天黑，傳觴接膝何由得。    <br />    空令豪士仰威名，無復貧交恃顏色。垂楊不動雨紛紛，錦帳胡瓶爭送君。    <br />    須臾醉起簫笳發，空見紅旌入白雲。   </p>   <p>    <b>     <font color=\"#FF6600\">宴席賦得姚美人拍箏歌（美人曾在禁中）</font>    </b>    <br />    出簾仍有鈿箏隨，見罷翻令恨識遲。微收皓腕纏紅袖，深遏朱弦低翠眉。    <br />    忽然高張應繁節，玉指迴旋若飛雪。鳳簫韶管寂不喧，繡幕紗窗儼秋月。    <br />    有時輕弄和郎歌，慢處聲遲情更多。已愁紅臉能佯醉，又恐朱門難再過。    <br />    昭陽伴裡最聰明，出到人間才長成。遙知禁曲難翻處，猶是君王說小名。   </p>   <p>    <b>     <font color=\"#FF6600\">陳翃郎中北亭送侯釗侍御賦得帶冰流歌</font>    </b>    <br />    溪中鳥鳴春景旦，一派寒冰忽開散。璧方鏡員流不斷，白雲鱗鱗滿河漢。    <br />    疊處淺，旋處深。撇捩寒魚上復沉，群鵝鼓舞揚清音。    <br />    主人有客簪白筆，玉壺貯水光如一。持此贈君君飲之，聖君識君冰玉姿。   </p>   <p>    <b>     <font color=\"#FF6600\">棲巖寺隋文帝馬腦盞歌</font>    </b>    <br />    天宮寶器隋朝物，鎖在金函比金骨。開函捧之光乃發，阿修羅王掌中月。    <br />    五雲如拳輕復濃，昔曾噀酒今藏龍。規形環影相透徹，亂雪繁花千萬重。    <br />    可憐貞質無今古，可歎隋陵一抔土。宮中艷女滿宮春，得親此寶能幾人。    <br />    一留寒殿殿將壞，唯有幽光通隙塵。山中老僧眉似雪，忍死相傳保扃鐍。   </p>   <p>    <b>     <font color=\"#FF6600\">難綰刀子歌</font>    </b>    <br />    黃金鞘裡青蘆葉，麗若剪成銛且翣。輕冰薄玉狀不分，一尺寒光堪決雲。    <br />    吹毛可試不可觸，似有蟲搜闕裂文。淬之幾墮前池水，焉知不是蛟龍子。    <br />    割雞刺虎皆若空，願應君心逐君指。并州難綰竟何人，每成此物如有神。   </p>   <p>    <b>     <font color=\"#FF6600\">臘日觀咸寧王部曲娑勒擒豹歌</font>    </b>    <br />    山頭曈曈日將出，山下獵圍照初日。前林有獸未識名，將軍促騎無人聲。    <br />    潛形踠伏草不動，雙雕旋轉群鴉鳴。陰方質子才三十，譯語受詞蕃語揖。    <br />    捨鞍解甲疾如風，人忽虎蹲獸人立。欻然扼顙批其頤，爪牙委地涎淋漓。    <br />    既蘇復吼拗仍怒，果協英謀生致之。拖自深叢目如電，萬夫失容千馬戰。    <br />    傳呼賀拜聲相連，殺氣騰凌陰滿川。始知縛虎如縛鼠，敗虜降羌生眼前。    <br />    祝爾嘉詞爾無苦，獻爾將隨犀象舞。苑中流水禁中山，期爾攫搏開天顏。    <br />    非熊之兆慶無極，願紀雄名傳百蠻。   </p>   <p>    <b>     <font color=\"#FF6600\">賦得白鷗歌送李伯康歸使</font>    </b>    <br />    積水深源，白鷗翻翻。倒影光素，於潭之間。    <br />    銜魚魚落亂驚鳴，爭撲蓮叢蓮葉傾。    <br />    爾不見波中鷗鳥閒無營，何必汲汲勞其生。    <br />    柳花冥濛大堤口，悠揚相和乍無有。輕隨去浪杳不分，細舞清風亦何有。    <br />    似君換得白鵝時，獨憑欄杆雪滿池。今日還同看鷗鳥，如何羽翮復參差。    <br />    復參差，海濤瀾漫何由期。   </p>   <p>    <b>     <font color=\"#FF6600\">皇帝感詞</font>    </b>    <br />    提劍風雷動，垂衣日月明。禁花呈瑞色，國老見星精。    <br />    發棹魚先躍，窺巢鳥不驚。山呼一萬歲，直入九重城。    <br />    天香五鳳彩，御馬六龍文。雨露清馳道，風雷翊上軍。    <br />    高旍花外轉，行漏樂前聞。時見金鞭舉，空中指瑞雲。    <br />    妙算干戈止，神謀宇宙清。兩階文物盛，七德武功成。    <br />    校獵長楊苑，屯軍細柳營。歸來獻明主，歌舞溢春城。    <br />    天樂下天中，雲軿儼在空。鉛黃艷河漢，笑語合笙鏞。    <br />    已見長隨鳳，仍聞不避熊。君王親試舞，閶闔靜無風。   </p>   <p>    <b>     <font color=\"#FF6600\">天長久詞</font>    </b>    <br />    玉砌紅花樹，香風不敢吹。春光解天意，偏發殿南枝。    <br />    虹橋千步廊，半在水中央。天子方清暑，宮娃起夜妝。    <br />    辭輦復當熊，傾心奉六宮。君王若看貌，甘在眾妃中。    <br />    雲日呈祥禮物殊，彤庭生獻五單于。塞垣萬里無飛鳥，可是邊城用郅都。    <br />    台殿雲深秋色微，君王初賜六宮衣。樓船泛罷歸猶早，行遣才人斗射飛。   </p>   <p>    <b>     <font color=\"#FF6600\">和張僕射塞下曲</font>    </b>    <br />    鷲翎金僕姑，燕尾繡蝥弧。獨立揚新令，千營共一呼。    <br />    林暗草驚風，將軍夜引弓。平明尋白羽，沒在石稜中。    <br />    月黑雁飛高，單于夜遁逃。欲將輕騎逐，大雪滿弓刀。    <br />    野幕敞瓊筵，羌戎賀勞旋。醉和金甲舞，雷鼓動山川。    <br />    調箭又呼鷹，俱聞出世能。奔狐將迸雉，掃盡古丘陵。    <br />    亭亭七葉貴，蕩蕩一隅清。他日題麟閣，唯應獨不名。   </p>   <p>    <b>     <font color=\"#FF6600\">古艷詩</font>    </b>    <br />    殘妝色淺髻鬟開，笑映朱簾覷客來。推醉唯知弄花鈿，潘郎不敢使人催。    <br />    自拈裙帶結同心，暖處偏知香氣深。愛捉狂夫問閒事，不知歌舞用黃金。   </p>   <p>    <b>     <font color=\"#FF6600\">孤松吟酬渾贊善</font>    </b>    <br />    深山荒松枝，雪壓半離披。朱門青松樹，萬葉承清露。    <br />    露重色逾鮮，吟風似遠泉。天寒香自發，日麗影常圓。    <br />    陰郊一夜雪，榆柳皆枯折。回首望君家，翠蓋滿瓊花。    <br />    捧君青松曲，自顧同衰木。曲罷不相親，深山頭白人。   </p>   <p>    <b>     <font color=\"#FF6600\">從軍行（一作李端詩，題雲塞上）</font>    </b>    <br />    二十在邊城，軍中得勇名。捲旗收敗馬，占磧擁殘兵。    <br />    覆陣烏鳶起，燒山草木明。塞閒思遠獵，師老厭分營。    <br />    雪嶺無人跡，冰河足雁聲。李陵甘此沒，惆悵漢公卿。   </p>   <p>    <b>     <font color=\"#FF6600\">和馬郎中畫鶴贊</font>    </b>    <br />    高高華亭，有鶴在屏。削玉點漆，乘軒姓丁。    <br />    暮雲冥冥，雙垂雪翎。晨光炯炯，一直朱頂。    <br />    含音儼容，絕粒遺影。君以為真，相期緱嶺。   </p>   <p>    <b>     <font color=\"#FF6600\">送朝長史赴荊南舊幕</font>    </b>    <br />    元瑜思舊幕，幾夜夢旌旃。暑退蒹葭雨，秋生鼓角天。    <br />    月明三峽路，浪裡九江船。●●●●●，●●●●●。   </p>   <p>    <b>     <font color=\"#FF6600\">送渭南崔少府歸徐郎中幕</font>    </b>    <br />    葉下山邊路，行人見自悲。夜寒逢雪處，日暖到村時。    <br />    語少心長苦，愁深醉自遲。●●●●●，羨有幕中期。   </p>   <p>    <b>     <font color=\"#FF6600\">寄鄭七綱</font>    </b>    <br />    小來落託復迍邅，一辱君知二十年，捨去形骸容傲慢，引隨兄弟共團圓。    <br />    羈遊不定同雲聚，薄宦相縈若網牽。他日吳公如記問，願將黃綬比青氈。   </p>   <p>    <b>     <font color=\"#FF6600\">逢南中使因寄嶺外故人</font>    </b>    <br />    見說南來處，蒼梧接桂林。過秋天更暖，邊海日長陰。    <br />    巴路緣雲出，蠻鄉入洞深。信回人自老，夢到月應沉。    <br />    碧水通春色，青山寄遠心。炎方難久客，為爾一沾襟。   </p>   <p>    <b>     <font color=\"#FF6600\">代員將軍罷戰後歸舊里贈朔北故人（一作常袞詩）</font>    </b>    <br />    結髮事疆場，全生俱到鄉。連雲防鐵嶺，同日破漁陽。    <br />    牧馬胡天晚，移軍磧路長。枕戈眠古戍，吹角立繁霜。    <br />    歸老勳仍在，酬恩虜未亡。獨行過邑里，多病對農桑。    <br />    雄劍依塵橐，陰符寄藥囊。空餘麾下將，猶逐羽林郎。   </p>   <p>    <b>     <font color=\"#FF6600\">江北憶崔汶</font>    </b>    <br />    夜問江西客，還知在楚鄉。全身出部伍，盡室逐漁商。    <br />    晴日遊瓜步，新年對漢陽。月昏驚浪白，瘴起覺雲黃。    <br />    望嶺家何處，登山淚幾行。閩中傳有雪，應且住南康。   </p>   <p>    <b>     <font color=\"#FF6600\">早春歸盩厔舊居卻寄耿拾遺湋李校書端</font>    </b>    <br />    野日初晴麥壟分，竹園相接鹿成群。幾家廢井生青草，一樹繁花傍古墳。    <br />    引水忽驚冰滿澗，向田空見石和雲。可憐荒歲青山下，惟有松枝好寄君。   </p>   <p>    <b>     <font color=\"#FF6600\">春日山中憶崔峒吉中孚（一作寄李舍人）</font>    </b>    <br />    延步愛清晨，空山日照春。蜜房那有主，石室自無鄰。    <br />    泉急魚依藻，花繁鳥近人。誰言失徒侶，唯與老相親。   </p>   <p>    <b>     <font color=\"#FF6600\">客舍喜崔補闕司空拾遺訪宿</font>    </b>    <br />    步月訪諸鄰，蓬居宿近臣。烏裘先醉客，清鏡早朝人。    <br />    壞壁煙垂網，香街火照塵。悲榮俱是分，吾亦樂吾貧。   </p>   <p>    <b>     <font color=\"#FF6600\">苦雨聞包諫議欲見訪戲贈</font>    </b>    <br />    草氣廚煙咽不開，繞床連壁盡生苔。常時多病因多雨，那敢煩君車馬來。   </p>   <p>    <b>     <font color=\"#FF6600\">客舍苦雨即事寄錢起郎士元二員外</font>    </b>    <br />    積雨暮淒淒，羈人狀鳥棲。響空宮樹接，覆水野雲低。    <br />    穴蟻多隨草，巢蜂半墜泥。繞池牆蘚合，擁溜瓦松齊。    <br />    舊圃平如海，新溝曲似溪。壞欄留眾蝶，欹棟止群雞。    <br />    莠盛終無實，槎枯返有荑。綠萍藏廢井，黃葉隱危堤。    <br />    閭里歡將絕，朝昏望亦迷。不知霄漢侶，何路可相攜。   </p>   <p>    <b>     <font color=\"#FF6600\">郊居對雨寄趙涓給事包佶郎中</font>    </b>    <br />    暑雨青山裡，隨風到野居。亂漚浮曲砌，懸溜響前除。    <br />    塵鏡愁多掩，蓬頭懶更梳。夜窗淒枕席，陰壁潤圖書。    <br />    蕭颯宜新竹，龍鍾拾野蔬。石泉空自咽，藥圃不堪鋤。    <br />    濁水淙深轍，荒蘭擁敗渠。繁枝留宿鳥，碎浪出寒魚。    <br />    桑屐時登望，荷衣自捲舒。應憐在泥滓，無路託高車。   </p>   <p>    <b>     <font color=\"#FF6600\">藍溪期蕭道士採藥不至</font>    </b>    <br />    春風生百藥，幾處術苗香。人遠花空落，溪深日復長。    <br />    病多知藥性，老近憶仙方。清節何由見，三山桂自芳。   </p>   <p>    <b>     <font color=\"#FF6600\">雪謗後書事上皇甫大夫</font>    </b>    <br />    盛德總群英，高標仰國楨。獨安巡狩日，曾掩趙張名。    <br />    業就難辭寵，朝回更授兵。曉川分牧馬，夜雪覆連營。    <br />    長策威殊俗，嘉謀翊聖明。畫圖規陣勢，夢筆紀山行。    <br />    綬拂池中影，珂搖竹外聲。賜歡征妓樂，陪醉問公卿。    <br />    卻憶經前事，翻疑得此生。分深存沒感，恩在子孫榮。    <br />    覽鏡愁將老，捫心喜復驚。豈言沈族重，但覺殺身輕。    <br />    有淚沾墳典，無家集弟兄。東西遭世難，流浪識交情。    <br />    閱古宗文舉，推才慕正平。應憐守貧賤，又欲事躬耕。   </p>   <p>    <b>     <font color=\"#FF6600\">春日憶司空文明</font>    </b>    <br />    桃李風多日欲陰，百勞飛處落花深。貧居靜久難逢信，知隔春山不可尋。   </p>   <p>    <b>     <font color=\"#FF6600\">臥病寓居龍興觀枉馮十七著作書知罷…寄馮生並贈喬尊師</font>    </b>    <br />    乞假依山宅，蹉跎屬歲周。弱荑輕採拾，鈍質稱歸休。    <br />    潘岳衰將至，劉楨病未瘳。步遲乘羽客，起晏滯書郵。    <br />    幸以編方驗，終貽骨肉憂。灼龜爐氣冷，曝藥樹陰稠。    <br />    語命心堪醉，傷離夢亦愁。葷膻居已絕，鸞鶴見無由。    <br />    世累如塵積，年光劇水流。躡雲知有路，濟海豈無舟。    <br />    倚玉翻成難，投磚敢望酬。卑棲君就祿，羸憊我逢秋。    <br />    腐葉填荒轍，陰螢出古溝。依然在遐想，願子勵風猷。   </p>   <p>    <b>     <font color=\"#FF6600\">秋夜寄馮著作</font>    </b>    <br />    河漢淨無雲，鴻聲此夜聞。素心難比石，蒼鬢欲如君。    <br />    露槿月中落，風螢池上分。何言千載友，同跡不同群。   </p>   <p>    <b>     <font color=\"#FF6600\">洛陽早春憶吉中孚校書、司空曙主簿因寄清江上人</font>    </b>    <br />    值迥逢高駐馬頻，雪晴閒看洛陽春。鶯聲報遠同芳信，柳色邀歡似故人。    <br />    酒貌昔將花共艷，鬢毛今與草爭新。年來百事皆無緒，唯與湯師結淨因。   </p>   <p>    <b>     <font color=\"#FF6600\">偶逢姚校書憑附書達河南卻推官因以戲贈</font>    </b>    <br />    寄書常切到常遲，今日憑君君莫辭。若問玉人殊易識，蓮花府裡最清羸。   </p>   <p>    <b>     <font color=\"#FF6600\">夜中得循州趙司馬侍郎書因寄回使</font>    </b>    <br />    瘴海寄雙魚，中宵達我居。兩行燈下淚，一紙嶺南書。    <br />    地說炎蒸極，人稱老病餘。慇勤報賈傅，莫共酒杯疏。   </p>   <p>    <b>     <font color=\"#FF6600\">晚次新豐北野老家書事呈贈韓質明府</font>    </b>    <br />    機鳴舂響日暾暾，雞犬相和漢古村。數派清泉黃菊盛，一林寒露紫梨繁。    <br />    衰翁正席矜新社，稚子齊襟讀古論。共說年來但無事，不知何者是君恩。   </p>   <p>    <b>     <font color=\"#FF6600\">書情上大尹十兄</font>    </b>    <br />    紫陌絕纖埃，油幢千騎來。剖辭紛若雨，奔吏殷成雷。    <br />    聖澤初憂壅，群心本在台。海鱗方潑剌，雲翼暫徘徊。    <br />    芳室芝蘭茂，春蹊桃李開。江湖餘派少，鴻雁遠聲哀。    <br />    命厭蓍龜誘，年驚弟侄催。磨鉛慚砥礪，揮策愧駑駘。    <br />    玉管能喧谷，金爐可變灰。應憐費思者，銜淚亦銜枚。   </p>   <p>    <b>     <font color=\"#FF6600\">春思貽李方陵</font>    </b>    <br />    長安三月春，難別復難親。不識冶遊伴，多逢憔悴人。    <br />    漸知歡澹薄，轉覺老慇勤。去矣盡如此，此辭悲未陳。   </p>   <p>    <b>     <font color=\"#FF6600\">驛中望山戲贈渭南陸贄主簿</font>    </b>    <br />    官微多懼事多同，拙性偏無主驛功。    <br />    山在門前登不得，鬢毛衰盡路塵中。   </p>   <p>    <b>     <font color=\"#FF6600\">太白西峰偶宿車祝二尊師石室晨…寄呈鳳翔齊員外張侍御</font>    </b>    <br />    弱齡誠昧鄙，遇勝惟求止。如何羈滯中，得步青冥裡。    <br />    青冥有桂叢，冰雪兩仙翁。毛節未歸海，丹梯閒倚空。    <br />    逍遙擬上清，洞府不知名。醮罷雨雷至，客辭山忽明。    <br />    山明鳥聲樂，日氣生巖壑。巖壑樹修修，白雲如水流。    <br />    白雲消散盡，隴塞儼然秋。積阻關河固，綿聯烽戍稠。    <br />    五營承廟略，四野失邊愁。吁嗟繫塵役，又負靈仙跡。    <br />    芝朮自芳香，泥沙幾沉溺。書此欲沾衣，平生事每違。    <br />    煙霄不可仰，鸞鶴自追隨。   </p>   <p>    <b>     <font color=\"#FF6600\">贈韓山人</font>    </b>    <br />    見君何事不慚顏，白髮生來未到山。更歎無家又無藥，往來唯在酒徒間。   </p>   <p>    <b>     <font color=\"#FF6600\">贈李果毅</font>    </b>    <br />    向日磨金鏃，當風著錦衣。上城邀賊語，走馬截雕飛。   </p>   <p>    <b>     <font color=\"#FF6600\">春日書情贈別司空曙</font>    </b>    <br />    壯志隨年盡，謀身意未安。風塵交契闊，老大別離難。    <br />    臘近晴多暖，春遲夜卻寒。誰堪少兄弟，三十又無官。   </p>   <p>    <b>     <font color=\"#FF6600\">冬曉呈鄰里</font>    </b>    <br />    終夜寢衣冷，開門思曙光。空階一叢葉，華室四鄰霜。    <br />    望闕覺天迥，憶山愁路荒。途中一留滯，雙鬢颯然蒼。   </p>   <p>    <b>     <font color=\"#FF6600\">首冬寄河東昭德里書事貽鄭損倉曹</font>    </b>    <br />    清冬和暖天，老鈍晝多眠。日愛閭巷靜，每聞官吏賢。    <br />    寒菹供家食，腐葉宿廚煙。且復執杯酒，無煩輕議邊。   </p>   <p>    <b>     <font color=\"#FF6600\">渾贊善東齋戲贈陳歸</font>    </b>    <br />    長裾珠履颯輕塵，閒以琴書列上賓。公子無讎可邀請，侯嬴此坐是何人。   </p>   <p>    <b>     <font color=\"#FF6600\">春日臥病示趙季黃（時陷在賊中）</font>    </b>    <br />    病中饒淚眼常昏，聞說花開亦閉門。語少漸知琴思苦，臥多唯覺鳥聲喧。    <br />    黃埃滿市圖書賤，黑霧連山虎豹尊。今日支離顧形影，向君凡在幾重恩。   </p>   <p>    <b>     <font color=\"#FF6600\">秋幕中夜獨坐遲明因陪…謁上公因書即事兼呈同院諸公</font>    </b>    <br />    風淒露泫然，明月在山巔。獨倚古庭樹，仰看深夜天。    <br />    葉翻螢不定，蟲思草無邊。南捨機杼發，東方雲景鮮。    <br />    簪裘肅已整，車騎儼將前。百雉拱雙戟，萬夫尊一賢。    <br />    琳琅多謀蘊，律呂更相宣。曉桂香浥露，新鴻晴滿川。    <br />    熙熙造化功，穆穆唐堯年。顧己草同賤，誓心金匪堅。    <br />    蹇辭慚自寡，渴病老難痊。書此更何問，邊韶唯晝眠。   </p>   <p>    <b>     <font color=\"#FF6600\">寄贈庫部王郎中（時充折糴使）</font>    </b>    <br />    諤諤漢名臣，從天令若春。敘辭皆詔旨，稱宦即星辰。    <br />    草木承風偃，雲雷施澤均。威懲治粟尉，恩洽讓田人。    <br />    泉貨方將散，京坻自此陳。五營俱益灶，千里不停輪。    <br />    未遠金門籍，旋清玉塞塵。碩儒推慶重，良友頌公頻。    <br />    鶴髮逢新鏡，龍門躍舊鱗。荷君偏有問，深感浩難申。   </p>   <p>    <b>     <font color=\"#FF6600\">寄贈暢當山居</font>    </b>    <br />    古村荒石路，歲晏獨言歸。山雪厚三尺，社榆粗十圍。    <br />    虯龍寧守蟄，鸞鶴豈矜飛。君子固安分，毋聽勞者譏。   </p>   <p>    <b>     <font color=\"#FF6600\">偶宿山中憶暢當</font>    </b>    <br />    深山夜雪晴，坐憶曉山明。讀易罷三卷，彈琴當五更。    <br />    薜蘿枯有影，巖壑凍無聲。此夕一相望，君應知我誠。   </p>   <p>    <b>     <font color=\"#FF6600\">秋中野望寄舍弟綬兼令呈上西川尚書舅</font>    </b>    <br />    憂來思遠望，高處殊非愜。夜露濕蒼山，秋陂滿黃葉。    <br />    人隨雁迢遞，棧與雲重疊。骨肉暫分離，形神遂疲苶。    <br />    紅旌渭陽騎，幾日勞登涉。蜀道藹松筠，巴江盛舟楫。    <br />    小生即何限，簡誨偏盈篋。舊恨尚填膺，新悲復縈睫。    <br />    因求種瓜利，自喜歸耕捷。井臼賴依鄰，兒童亦勝汲。    <br />    塵容不在照，雪鬢那堪鑷。唯有餐霞心，知夫與天接。   </p>   <p>    <b>     <font color=\"#FF6600\">行藥前軒呈董山人</font>    </b>    <br />    不覺老將至，瘦來方自驚。朝昏多病色，起坐有勞聲。    <br />    腠暖苦肌癢，藏虛唯耳鳴。桑公富靈術，一為保餘生。   </p>   <p>    <b>     <font color=\"#FF6600\">玩春因寄馮衛二補闕戲呈李益（時君與李新除侍御史）</font>    </b>    <br />    掖垣春色自天來，紅藥當階次第開。萱草叢叢爾何物，等閒穿破綠莓苔。   </p>   <p>    <b>     <font color=\"#FF6600\">新移北廳因貽同院諸公兼呈暢博士</font>    </b>    <br />    華軒邇台座，顧影忝時倫。弱質偃彌曠，清風來亦頻。    <br />    恩輝坐凌邁，景物恣芳新。終乃愧吾友，無容私此身。   </p>   <p>    <b>     <font color=\"#FF6600\">與張擢對酌</font>    </b>    <br />    張翁對盧叟，一榼山村酒。傾酒請予歌，忽蒙張翁呵。    <br />    呵予官非屈，曲有怨詞多。歌罷謝張翁，所思殊不同。    <br />    予悲方為老，君責一何空。曾看樂官錄，向是悲翁曲。    <br />    張老聞此詞，汪汪淚盈目。盧叟醉言粗，一杯凡數呼。    <br />    回頭顧張老，敢欲戲為儒。   </p>   <p>    <b>     <font color=\"#FF6600\">喜從弟激初至</font>    </b>    <br />    儒服策羸車，惠然過我廬。敘年慚已長，稱從意何疏。    <br />    作吏清無比，為文麗有餘。應嗤受恩者，頭白讀兵書。   </p>   <p>    <b>     <font color=\"#FF6600\">尋賈尊師</font>    </b>    <br />    玉洞秦時客，焚香映綠蘿。新傳左慈訣，曾與右軍鵝。    <br />    井臼陰苔遍，方書古字多。成都今日雨，應與酒相和。   </p>   <p>    <b>     <font color=\"#FF6600\">秋中過獨孤郊居（即公主子）</font>    </b>    <br />    開園過水到郊居，共引家童拾野蔬。高樹夕陽連古巷，菊花梨葉滿荒渠。    <br />    秋山近處行過寺，夜雨寒時起讀書。帝里諸親別來久，豈知王粲愛樵漁。   </p>   <p>    <b>     <font color=\"#FF6600\">同耿拾遺春中題第四郎新修書院</font>    </b>    <br />    得接西園會，多因野性同。引籐連樹影，移石間花叢。    <br />    學就晨昏外，歡生禮樂中。春遊隨墨客，夜宿伴潛公。    <br />    散帙燈驚燕，開簾月帶風。朝朝在門下，自與五侯通。   </p>   <p>    <b>     <font color=\"#FF6600\">春日題杜叟山下別業</font>    </b>    <br />    白鳥群飛山半晴，渚田相接有泉聲。園中曉露青叢合，橋上春風綠野明。    <br />    雲影斷來峰影出，林花落盡草花生。今朝醉舞同君樂，始信幽人不愛榮。   </p>   <p>    <b>     <font color=\"#FF6600\">過終南柳處士</font>    </b>    <br />    五老正相尋，圍棋到煮金。石摧丹井閉，月過洞門深。    <br />    猿鳥三時下，籐蘿十里陰。綠泉多草氣，青壁少花林。    <br />    自愧非仙侶，何言見道心。悠哉宿山口，雷雨夜沈沈。   </p>   <p>    <b>     <font color=\"#FF6600\">宿澄上人院</font>    </b>    <br />    竹窗聞遠水，月出似溪中。香覆經年火，幡飄後夜風。    <br />    性昏知道晚，學淺喜言同。一悟歸身處，何山路不通。   </p>   <p>    <b>     <font color=\"#FF6600\">題李沆林園</font>    </b>    <br />    古巷牛羊出，重門接柳陰。閒看入竹路，自有向山心。    <br />    種藥齊幽石，耕田到遠林。願同詞賦客，得興謝家深。   </p>   <p>    <b>     <font color=\"#FF6600\">過司空曙村居</font>    </b>    <br />    南北與山鄰，蓬庵庇一身。繁霜疑有雪，枯草似無人。    <br />    遂性在耕稼，所交唯賤貧。何言張掾傲，每重德璋親。   </p>   <p>    <b>     <font color=\"#FF6600\">題念濟寺暈上人院</font>    </b>    <br />    泉響竹瀟瀟，潛公居處遙。虛空聞偈夜，清淨雨花朝。    <br />    放鶴臨山閣，降龍步石橋。世塵徒委積，劫火定焚燒。    <br />    苔壁雲難聚，風篁露易搖。浮生亦無著，況乃是芭蕉。   </p>   <p>    <b>     <font color=\"#FF6600\">題楊虢縣竹亭</font>    </b>    <br />    夜宿密公室，話餘將晝興。繞階三徑雪，當戶一池冰。    <br />    家訓資風化，心源隱政能。明朝復何見，萊草古溝塍。   </p>   <p>    <b>     <font color=\"#FF6600\">過樓觀李尊師（一作過李尊師院）</font>    </b>    <br />    城闕望煙霞，常悲仙路賒。寧知樵子徑，得到葛洪家。    <br />    犬吠松間月，人行洞裡花。留詩千歲鶴，送客五雲車。    <br />    訪世山空在，觀棋日未斜。不知塵俗士，誰解種胡麻。   </p>   <p>    <b>     <font color=\"#FF6600\">雪謗後逢李叔度</font>    </b>    <br />    相逢空握手，往事不堪思。見少情難盡，愁深語自遲。    <br />    草生分路處，雨散出山時。強得寬離恨，唯當說後期。   </p>   <p>    <b>     <font color=\"#FF6600\">春日過李侍御</font>    </b>    <br />    高柳滿春城，東園有鳥聲。折花朝露滴，漱石野泉清。    <br />    心許陶家醉，詩逢謝客呈。應憐末行吏，曾是魯諸生。   </p>   <p>    <b>     <font color=\"#FF6600\">出山逢耿湋</font>    </b>    <br />    雲雪離披山萬里，別來曾住最高峰。暫到人間歸不得，長安陌上又相逢。   </p>   <p>    <b>     <font color=\"#FF6600\">題金吾郭將軍石伏茅堂（一作常袞詩）</font>    </b>    <br />    雲戟曙沈沈，軒墀清且深。家傳成棟美，堯寵結茅心。    <br />    玉珮多依石，油幢亦在林。爐香諸洞暖，殿影眾山陰。    <br />    草奏風生筆，筵開雪滿琴。客從龍闕至，僧自虎溪尋。    <br />    蕭灑延清賞，風流會素襟。終朝息塵步，一醉間華簪。   </p>   <p>    <b>     <font color=\"#FF6600\">題賈山人園林</font>    </b>    <br />    竹影朦朧松影長，素琴清簟好風涼。連春詩會煙花滿，半夜酒醒蘭蕙香。    <br />    五字每將稱玉友，一尊曾不顧金囊。長沙流謫君非遠，莫遣英名負洛陽。   </p>   <p>    <b>     <font color=\"#FF6600\">秋夜同暢當宿藏公院</font>    </b>    <br />    禮足一垂淚，醫王知病由。風螢方喜夜，露槿已傷秋。    <br />    顧以兒童愛，每從仁者求。將祈竟何得，滅跡在緇流。   </p>   <p>    <b>     <font color=\"#FF6600\">重同暢當奘公院聞琴</font>    </b>    <br />    誤以音聲祈遠公，請將徽軫付秋風。漾漾硤流吹不盡，月華如在白波中。   </p>   <p>    <b>     <font color=\"#FF6600\">同耿湋宿陸澧旅舍</font>    </b>    <br />    當軒雲月開，清夜故人杯。擁褐覺霜下，抱琴聞雁來。    <br />    迎風君顧步，臨路我遲回。雙鬢共如此，此歡非易陪。   </p>   <p>    <b>     <font color=\"#FF6600\">題苗員外竹間亭</font>    </b>    <br />    高甃絕行塵，開簾似有春。風傾竹上雪，山對酒邊人。    <br />    步暖先逢日，書空遠見鄰。還同內齋暇，登賞及諸姻。   </p>   <p>    <b>     <font color=\"#FF6600\">奉陪侍中登白樓（一作奉陪渾侍中五日登白鶴樓）</font>    </b>    <br />    高樓倚玉梯，朱檻與雲齊。顧盼親霄漢，談諧息鼓鼙。    <br />    洪河斜更直，野雨急仍低。今日陪尊俎，唯當醉似泥。   </p>   <p>    <b>     <font color=\"#FF6600\">九日奉陪侍郎登白樓</font>    </b>    <br />    碧霄孤鶴發清音，上宰因添望闕心。睥睨三層連步障，茱萸一朵映華簪。    <br />    紅霞似綺河如帶，白露團珠菊散金。此日所從何所問，儼然冠劍擁成林。   </p>   <p>    <b>     <font color=\"#FF6600\">春日喜雨奉和馬侍中宴白樓</font>    </b>    <br />    鸛鶴相呼綠野寬，鼎臣閒倚玉欄杆。洪河擁沫流仍急，蒼嶺和雲色更寒。    <br />    艷艷風光呈瑞歲，泠泠歌頌振雕盤。今朝醉舞共鄉老，不覺傾欹獬豸冠。   </p>   <p>    <b>     <font color=\"#FF6600\">奉陪侍中遊石筍溪十二韻</font>    </b>    <br />    朝日照靈山，山溪浩紛錯。圖書無舊記，鯀禹應新鑿。    <br />    雙壁瀉天河，一峰吐蓮萼。潭心亂雪捲，巖腹繁珠落。    <br />    彩蛤攢錦囊，芳蘿裊花索。猿群曝陽嶺，龍穴腥陰壑。    <br />    靜得漁者言，閒聞洞仙博。欹松倚朱幰，廣石屯油幕。    <br />    國泰事留侯，山春縱康樂。間關殊狀鳥，爛熳無名藥。    <br />    欲驗少君方，還吟大隱作。旌幢不可駐，古塞新沙漠。   </p>   <p>    <b>     <font color=\"#FF6600\">九日奉陪侍中宴白樓</font>    </b>    <br />    露白菊氛氳，西樓盛襲文。玉筵秋令節，金鉞漢元勳。    <br />    說劍風生座，抽琴鶴繞雲。謏儒無以答，願得備前軍。   </p>   <p>    <b>     <font color=\"#FF6600\">九日奉陪侍中宴後亭</font>    </b>    <br />    玉壺傾菊酒，一顧得淹留。彩筆征枚叟，花筵舞莫愁。    <br />    管弦能駐景，松桂不停秋。為謝蓬蒿輩，如何霜霰稠。   </p>   <p>    <b>     <font color=\"#FF6600\">九日奉陪令公登白樓同詠菊</font>    </b>    <br />    瓊尊猶有菊，可以獻留侯。願比三花秀，非同百卉秋。    <br />    金英分蕊細，玉露結房稠。黃雀知恩在，銜飛亦上樓。   </p>   <p>    <b>     <font color=\"#FF6600\">奉陪渾侍中上巳日泛渭河</font>    </b>    <br />    青舸錦帆開，浮天接上台。晚鶯和玉笛，春浪動金罍。    <br />    舟楫方朝海，鯨鯢自曝腮。應憐似萍者，空逐榜人回。   </p>   <p>    <b>     <font color=\"#FF6600\">奉陪侍中春日過武安君廟</font>    </b>    <br />    長裾間貔虎，遺廟盛攀登。白羽三千騎，紅林一萬層。    <br />    元臣達幽契，祝史告明征。撫坐悲今古，瞻容感廢興。    <br />    回風捲叢柏，驟雨濕諸陵。倏忽煙花霽，當營看月生。   </p>   <p>    <b>     <font color=\"#FF6600\">過玉真公主影殿</font>    </b>    <br />    夕照臨窗起暗塵，青松繞殿不知春。君看白髮誦經者，半是宮中歌舞人。   </p>   <p>    <b>     <font color=\"#FF6600\">題嘉祥殿南溪印禪師壁畫影堂</font>    </b>    <br />    雙屐參差錫杖斜，衲衣交膝對天花。瞻容悟問修持劫，似指前溪無數沙。   </p>   <p>    <b>     <font color=\"#FF6600\">題伯夷廟</font>    </b>    <br />    中條山下黃礓石，壘作夷齊廟裡神。落葉滿階塵滿座，不知澆酒為何人。   </p>   <p>    <b>     <font color=\"#FF6600\">早春遊樊川野居卻寄李端校書兼呈…司空曙主簿耿湋拾遺</font>    </b>    <br />    白水遍溝塍，青山對杜陵。晴明人望鶴，曠野鹿隨僧。    <br />    古柳連巢折，荒堤帶草崩。陰橋全覆雪，瀑溜半垂冰。    <br />    斗鼠搖松影，游龜落石層。韶光偏不待，衰敗巧相仍。    <br />    桂樹曾爭折，龍門幾共登。琴師阮校尉，詩和柳吳興。    <br />    舐筆求書扇，張屏看畫蠅。卜鄰空遂約，問卦獨無征。    <br />    投足經危路，收才遇直繩。守農窮自固，行樂病何能。    <br />    掩帙蓬蒿晚，臨川景氣澄。颯然成一叟，誰更慕鶱騰。   </p>   <p>    <b>     <font color=\"#FF6600\">同錢郎中晚春過慈恩寺</font>    </b>    <br />    不見僧中舊，仍逢雨後春。惜花將愛寺，俱是白頭人。   </p>   <p>    <b>     <font color=\"#FF6600\">曲江春望</font>    </b>    <br />    菖蒲翻葉柳交枝，暗上蓮舟鳥不知。更到無花最深處，玉樓金殿影參差。    <br />    翠黛紅妝畫鷁中，共驚雲色帶微風。簫管曲長吹未盡，花南水北雨濛濛。    <br />    泉聲遍野入芳洲，擁沫吹花草上流。落日行人漸無路，巢烏乳燕滿高樓。   </p>   <p>    <b>     <font color=\"#FF6600\">春日陪李庶子遵善寺東院曉望</font>    </b>    <br />    映竹水田分，當山起雁群。陽峰高對寺，陰井下通雲。    <br />    雪晝唯逢鶴，花時此見君。由來禪誦地，多有謝公文。   </p>   <p>    <b>     <font color=\"#FF6600\">華清宮</font>    </b>    <br />    漢家天子好經過，白日青山宮殿多。見說只今生草處，禁泉荒石已相和。    <br />    水氣朦朧滿畫梁，一回開殿滿山香。宮娃幾許經歌舞，白首翻令憶建章。   </p>   <p>    <b>     <font color=\"#FF6600\">題興善寺後池</font>    </b>    <br />    隔窗棲白鶴，似與鏡湖鄰。月照何年樹，花逢幾遍人。    <br />    岸莎青有路，苔徑綠無塵。永願容依止，僧中老此身。   </p>   <p>    <b>     <font color=\"#FF6600\">陪中書李紓舍人夜泛東池</font>    </b>    <br />    看月復聽琴，移舟出樹陰。夜村機杼急，秋水芰荷深。    <br />    石靜龜潛上，萍開果暗沈。何言奉杯酒，得見五湖心。   </p>   <p>    <b>     <font color=\"#FF6600\">宴趙氏昆季書院因與會文並率爾投贈</font>    </b>    <br />    詩禮挹餘波，相歡在琢磨。琴尊方會集，珠玉忽駢羅。    <br />    謝族風流盛，於門福慶多。花攢騏驥櫪，錦絢鳳凰窠。    <br />    詠雪因饒妹，書經為愛鵝。仍聞廣練被，更有遠儒過。   </p>   <p>    <b>     <font color=\"#FF6600\">題天華觀</font>    </b>    <br />    峰嶂徘徊霞景新，一潭寒水絕纖鱗。朱字靈書千萬軸，蒼髯道士兩三人。    <br />    芝童解說壺中事，玉管能留天上春。眼見仙丹求不得，漢家簪紱在羸身。   </p>   <p>    <b>     <font color=\"#FF6600\">宿石甕寺</font>    </b>    <br />    殿有寒燈草有螢，千林萬壑寂無聲。煙凝積水龍蛇蟄，露濕空山星漢明。    <br />    昏靄霧中悲世界，曙霞光裡見王城。回瞻相好因垂淚，苦海波濤何日平。   </p>   <p>    <b>     <font color=\"#FF6600\">題悟真寺</font>    </b>    <br />    萬峰交掩一峰開，曉色常從天上來。似到西方諸佛國，蓮花影裡數樓台。   </p>   <p>    <b>     <font color=\"#FF6600\">題雲際寺上方</font>    </b>    <br />    松高蘿蔓輕，中有石床平。下界水長急，上方燈自明。    <br />    空門不易啟，初地本無程。回步忽山盡，萬緣從此生。   </p>   <p>    <b>     <font color=\"#FF6600\">九日同司直九叔崔侍御登寶雞南樓</font>    </b>    <br />    把菊歎將老，上樓悲未還。短長新白髮，重疊舊青山。    <br />    霜氣清襟袖，琴聲引醉顏。竹林唯七友，何幸亦登攀。   </p>   <p>    <b>     <font color=\"#FF6600\">同王員外雨後登開元寺南樓因寄西巖警上人</font>    </b>    <br />    過雨開樓看晚虹，白雲相逐水相通。寒蟬噪暮野無日，古樹傷秋天有風。    <br />    數穗遠煙凝壟上，一枝繁果憶山中。何言暫別東林友，惆悵人間事不同。   </p>   <p>    <b>     <font color=\"#FF6600\">同趙進馬元陽春日登長春宮古城望河中因寄鄭損倉曹</font>    </b>    <br />    城頭春靄曉濛濛，指望關橋滿袖風。雲騎閒嘶宮柳外，玉人愁立草花中。    <br />    鐘分寺路山光綠，河繞軍州日氣紅。跡忝已成方戀賞，此時離恨與君同。   </p>   <p>    <b>     <font color=\"#FF6600\">同崔峒補闕慈恩寺避暑</font>    </b>    <br />    寺涼高樹合，臥石綠陰中。伴鶴慚仙侶，依僧學老翁。    <br />    魚沉荷葉露，鳥散竹林風。始悟塵居者，應將火宅同。   </p>   <p>    <b>     <font color=\"#FF6600\">春日登樓有懷</font>    </b>    <br />    花正濃時人正愁，逢花卻欲替花羞。年來笑伴皆歸去，今日晴明獨上樓。   </p>   <p>    <b>     <font color=\"#FF6600\">長安春望</font>    </b>    <br />    東風吹雨過青山，卻望千門草色閒。家在夢中何日到，春生江上幾人還。    <br />    川原繚繞浮雲外，宮闕參差落照間。誰念為儒逢世難，獨將衰鬢客秦關。   </p>   <p>    <b>     <font color=\"#FF6600\">冬日登城樓有懷因贈程騰</font>    </b>    <br />    生涯何事多羈束，賴此登臨暢心目。郭南郭北無數山，萬井逶迤流水間。    <br />    彈琴對酒不知暮，岸幘題詩身自閒。風聲肅肅雁飛絕，雲色茫茫欲成雪。    <br />    遙思海客天外歸，坐想征人兩頭別。世情多以風塵隔，泣盡無因畫籌策。    <br />    誰知白首窗下人，不接朱門坐中客。賤亦不足歎，貴亦不足陳。    <br />    長卿未遇楊朱泣，蔡澤無媒原憲貧。如今萬乘方用武，國命天威借貔虎。    <br />    窮達皆為身外名，公侯可廢刀頭取。    <br />    君不見    <br />    漢家邊將在邊庭，白羽三千出井陘。當風看獵擁珠翠，豈在終年窮一經。   </p>   <p>    <b>     <font color=\"#FF6600\">過仙遊寺</font>    </b>    <br />    上方下方雪中路，白雲流水如閒步。數峰行盡猶未歸，寂寞經聲竹陰暮。   </p>   <p>    <b>     <font color=\"#FF6600\">同路郎中韓侍御春日題野寺</font>    </b>    <br />    寺前山遠古陂寬，寺裡人稀春草寒。何事最堪悲色相，折花將與老僧看。   </p>   <p>    <b>     <font color=\"#FF6600\">奉和李益遊棲巖寺（一作登西巖寺，一作常袞詩）</font>    </b>    <br />    林香雨氣新，山寺綠無塵。遂結雲外賞，共遊天上春。    <br />    鶴鳴金闕麗，僧語竹房鄰。待月水流急，惜花風起頻。    <br />    何方非壞境，此地有歸人。回首空門路，皤然一幻身。   </p>   <p>    <b>     <font color=\"#FF6600\">秋夜同暢當宿潭上西亭</font>    </b>    <br />    圓月出山頭，七賢林下遊。梢梢寒葉墜，灩灩月波流。    <br />    鳧鵠共思曉，菰蒲相與秋。明當此中別，一為望汀洲。   </p>   <p>    <b>     <font color=\"#FF6600\">山中一絕</font>    </b>    <br />    饑食松花渴飲泉，偶從山後到山前。陽坡軟草厚如織，因與鹿麛相伴眠。   </p>   <p>    <b>     <font color=\"#FF6600\">與暢當夜泛秋潭</font>    </b>    <br />    螢火颺蓮叢，水涼多夜風。離人將落葉，俱在一船中。   </p>   <p>    <b>     <font color=\"#FF6600\">秋夜宴集陳翃郎中圃亭美校書郎張正元歸鄉</font>    </b>    <br />    泉清蘭菊稠，紅果落城溝。保慶台榭古，感時琴瑟秋。    <br />    碩儒歡頗至，名士禮能周。為謝邑中少，無驚池上鷗。   </p>   <p>    <b>     <font color=\"#FF6600\">春遊東潭</font>    </b>    <br />    移舟試望家，漾漾似天涯。日暮滿潭雪，白鷗和柳花。   </p>   <p>    <b>     <font color=\"#FF6600\">同薛存誠登棲巖寺</font>    </b>    <br />    衰蹇步難前，上山如上天。塵泥來自晚，猿鶴到何先。    <br />    萬壑應孤磬，百花通一泉。蒼蒼此明月，下界正沈眠。   </p>   <p>    <b>     <font color=\"#FF6600\">河中府崇福寺看花</font>    </b>    <br />    聞道山花如火紅，平明登寺已經風。老僧無見亦無說，應與看人心不同。   </p>   <p>    <b>     <font color=\"#FF6600\">冬日宴郭監林亭</font>    </b>    <br />    玉勒聚如雲，森森鸞鶴群。據梧花罽接，沃盥石泉分。    <br />    華味慚初識，新聲喜盡聞。此山招老賤，敢不謝夫君。   </p>   <p>    <b>     <font color=\"#FF6600\">奉和李舍人昆季詠玫瑰花寄贈徐侍郎（一作常袞詩）</font>    </b>    <br />    獨鶴寄煙霜，雙鸞思晚芳。舊陰依謝宅，新艷出蕭牆。    <br />    蝶散搖輕露，鶯銜入夕陽。雨朝勝濯錦，風夜劇焚香。    <br />    斷日千層艷，孤霞一片光。密來驚葉少，動處覺枝長。    <br />    布影期高賞，留春為遠方。嘗聞贈瓊玖，叨和愧升堂。   </p>   <p>    <b>     <font color=\"#FF6600\">同耿湋、司空曙二拾遺題韋員外東齋花樹</font>    </b>    <br />    綠砌紅花樹，狂風獨未吹。光中疑有焰，密處似無枝。    <br />    鳥動香輕發，人愁影屢移。今朝數片落，為報漢郎知。   </p>   <p>    <b>     <font color=\"#FF6600\">觀袁修侍郎漲新池</font>    </b>    <br />    引水香山近，穿雲復繞林。才聞籬外響，已覺石邊深。    <br />    滿處侵苔色，澄來見柳陰。微風月明夜，知有五湖心。   </p>   <p>    <b>     <font color=\"#FF6600\">和徐法曹贈崔洛陽斑竹杖以詩見答</font>    </b>    <br />    玉杆一尋餘，苔花錦不如。勁堪和醉倚，輕好向空書。    <br />    採拂稽山曲，因依釋氏居。方辰將獨步，豈與此君疏。   </p>   <p>    <b>     <font color=\"#FF6600\">早秋望華清宮中樹因以成詠（一作常袞詩）</font>    </b>    <br />    可憐雲木叢，滿禁碧濛濛。色潤靈泉近，陰清輦路通。    <br />    玉壇標八桂，金井識雙桐。交映凝寒露，相和起夜風。    <br />    數枝盤石上，幾葉落雲中。燕拂宜秋霽，蟬鳴覺晝空。    <br />    翠屏更隱見，珠綴共玲瓏。雷雨生成早，樵蘇禁令雄。    <br />    野籐高助綠，仙果迥呈紅。惆悵繚垣暮，茲山聞暗蛩。   </p>   <p>    <b>     <font color=\"#FF6600\">小魚詠寄涇州楊侍郎</font>    </b>    <br />    蓮花影裡暫相離，才出浮萍值罟師。上得龍門還失浪，九江何處是歸期。   </p>   <p>    <b>     <font color=\"#FF6600\">賊中與嚴越卿曲江看花</font>    </b>    <br />    紅枝欲折紫枝殷，隔水連宮不用攀。會待長風吹落盡，始能開眼向青山。   </p>   <p>    <b>     <font color=\"#FF6600\">同暢當詠蒲團</font>    </b>    <br />    團團錦花結，乃是前溪蒲。擁坐稱儒褐，倚眠宜病夫。    <br />    唯當學禪寂，終老與之俱。   </p>   <p>    <b>     <font color=\"#FF6600\">焦籬店醉題（時看弄邵翁伯）</font>    </b>    <br />    洛下渠頭百卉新，滿筵歌笑獨傷春。何須更弄邵翁伯，即我此身如此人。   </p>   <p>    <b>     <font color=\"#FF6600\">陳翃中丞東齋賦白玉簪</font>    </b>    <br />    美矣新成太華峰，翠蓮枝折葉重重。松陰滿澗閒飛鶴，潭影通雲暗上龍。    <br />    漠漠水香風頗馥，涓涓乳溜味何濃。因聲遠報浮丘子，不奏登封時不容。   </p>   <p>    <b>     <font color=\"#FF6600\">新茶詠寄上西川相公二十三舅大夫二十舅</font>    </b>    <br />    三獻蓬萊始一嘗，日調金鼎閱芳香。貯之玉合才半餅，寄與阿連題數行。   </p>   <p>    <b>     <font color=\"#FF6600\">泊揚子江岸</font>    </b>    <br />    山映南徐暮，千帆入古津。魚驚出浦火，月照渡江人。    <br />    清鏡催雙鬢，滄波寄一身。空憐莎草色，長接故園春。   </p>   <p>    <b>     <font color=\"#FF6600\">晚次鄂州（至德中作）</font>    </b>    <br />    雲開遠見漢陽城，猶是孤帆一日程。估客晝眠知浪靜，舟人夜語覺潮生。    <br />    三湘衰鬢逢秋色，萬里歸心對月明。舊業已隨征戰盡，更堪江上鼓鼙聲。   </p>   <p>    <b>     <font color=\"#FF6600\">夜投豐德寺謁海上人（一作李端詩）</font>    </b>    <br />    半夜中峰有磬聲，偶逢樵者問山名。上方月曉聞僧語，下路林疏見客行。    <br />    野鶴巢邊松最老，毒龍潛處水偏清。願得遠公知姓字，焚香洗缽過浮生。   </p>   <p>    <b>     <font color=\"#FF6600\">江行次武昌縣</font>    </b>    <br />    家寄五湖間，扁舟往復還。年年生白髮，處處上青山。    <br />    去國空知遠，安身竟不閒。更悲江畔柳，長是北人攀。   </p>   <p>    <b>     <font color=\"#FF6600\">夜泊金陵</font>    </b>    <br />    圓月出高城，蒼蒼照水營。江中正吹笛，樓上又無更。    <br />    洛下仍傳箭，關西欲進兵。誰知五湖外，諸將但爭名。   </p>   <p>    <b>     <font color=\"#FF6600\">渡浙江</font>    </b>    <br />    前船後船未相及，五兩頭平北風急。飛沙捲地日色昏，一半征帆浪花濕。   </p>   <p>    <b>     <font color=\"#FF6600\">李端公（一作嚴維詩，題作送李端）</font>    </b>    <br />    故關衰草遍，離別自堪悲。路出寒雲外，人歸暮雪時。    <br />    少孤為客早，多難識君遲。掩淚空相向，風塵何處期。   </p>   <p>    <b>     <font color=\"#FF6600\">秋晚山中別業</font>    </b>    <br />    樹老野泉清，幽人好獨行。去閒知路靜，歸晚喜山明。    <br />    蘭芰通荒井，牛羊出古城。茂陵秋最冷，誰念一書生。   </p>   <p>    <b>     <font color=\"#FF6600\">關口逢徐邁</font>    </b>    <br />    廢寺連荒壘，那知見子真。關城夜有雪，冰渡曉無人。    <br />    酒裡唯多病，山中願作鄰。常聞兄弟樂，誰肯信家貧。   </p>   <p>    <b>     <font color=\"#FF6600\">山中詠古木</font>    </b>    <br />    高木已蕭索，夜雨復秋風。墜葉鳴叢竹，斜根擁斷蓬。    <br />    半侵山色裡，長在水聲中。此地何人到，雲門去亦通。   </p>   <p>    <b>     <font color=\"#FF6600\">酬李端公野寺病居見寄</font>    </b>    <br />    野寺鐘昏山正陰，亂籐高竹水聲深。田夫就餉還依草，野雉驚飛不過林。    <br />    齋沐暫思同靜室，清羸已覺助禪心。寂寞日長誰問疾，料君惟取古方尋。   </p>   <p>    <b>     <font color=\"#FF6600\">送少微上人遊蜀</font>    </b>    <br />    瓶缽繞禪衣，連宵宿翠微。樹開巴水遠，山曉蜀星稀。    <br />    識遍中朝貴，多諳外學非。何當一傳付，道侶願知歸。   </p>   <p>    <b>     <font color=\"#FF6600\">送寧國夏侯丞</font>    </b>    <br />    楚國青蕪上，秋雲似白波。五湖長路少，九派亂山多。    <br />    謝守通詩宴，陶公許醉過。憮然餞離阻，年鬢兩蹉跎。   </p>   <p>    <b>     <font color=\"#FF6600\">送袁偁</font>    </b>    <br />    諫獵名空久，多因病與貧。買書行幾市，帶雨別何人。    <br />    客路山連水，軍州日映塵。淒涼一分手，俱恨老相親。   </p>   <p>    <b>     <font color=\"#FF6600\">贈別李紛</font>    </b>    <br />    頭白乘驢懸布囊，一回言別淚千行。兒孫滿眼無歸處，唯到尊前似故鄉。   </p>   <p>    <b>     <font color=\"#FF6600\">罪所送苗員外上都</font>    </b>    <br />    謀身當議罪，寧遣友朋聞。禍近防難及，愁長事未分。    <br />    寂寥驚遠語，幽閉望歸雲。親戚如相見，唯應泣向君。   </p>   <p>    <b>     <font color=\"#FF6600\">送李校書赴東川幕</font>    </b>    <br />    泥阪望青城，浮雲與棧平。字形知國號，眉勢識山名。    <br />    編簡塵封閣，戈鋋雪照營。男兒須聘用，莫信筆堪耕。   </p>   <p>    <b>     <font color=\"#FF6600\">至德中贈內兄劉贊</font>    </b>    <br />    時難訪親戚，相見喜還悲。好學年空在，從戎事已遲。    <br />    聽琴泉落處，步履雪深時。惆悵多邊信，青山共有期。   </p>   <p>    <b>     <font color=\"#FF6600\">春日灞亭同苗員外寄皇甫侍御（一作庾侍郎）</font>    </b>    <br />    坐見春雲暮，無因報所思。川平人去遠，日暖雁飛遲。    <br />    對酒山長在，看花鬢自衰。誰堪登灞岸，還作舊鄉悲。   </p>   <p>    <b>     <font color=\"#FF6600\">送顏推官遊銀夏謁韓大夫</font>    </b>    <br />    叢篁叫寒笛，滿眼塞山青。才子尊前畫，將軍石上銘。    <br />    獵聲雲外響，戰血雨中腥。苦樂從來事，因君一涕零。   </p>   <p>    <b>     <font color=\"#FF6600\">咸陽送房濟侍御歸太原幕（昔嘗與濟同遊此邑）</font>    </b>    <br />    舊居無舊鄰，似見故鄉春。復對別離酒，欲成衰老人。    <br />    客衣頻染淚，軍旅亦多塵。握手重相勉，平生心所因。   </p>   <p>    <b>     <font color=\"#FF6600\">寶泉寺送李益端公歸邠寧幕</font>    </b>    <br />    參差巖障東，雲日晃龍宮。石淨非因雨，松涼不為風。    <br />    戀泉將鶴並，偷果與猿同。眼界塵雖染，心源蔽已通。    <br />    蓮花國何限，貝葉字無窮。早晚登麟閣，慈門欲付公。   </p>   <p>    <b>     <font color=\"#FF6600\">送何召下第後歸蜀</font>    </b>    <br />    褒斜行客過，棧道響危空。路濕雲初上，山明日正中。    <br />    水程通海貨，地利雜吳風。一別金門遠，何人復薦雄。   </p>   <p>    <b>     <font color=\"#FF6600\">宿定陵寺（寺在陵內）</font>    </b>    <br />    古塔荒台出禁牆，磬聲初盡漏聲長。雲生紫殿幡花濕，月照青山松柏香。    <br />    禪室夜聞風過竹，奠筵朝啟露沾裳。誰悟威靈同寂滅，更堪砧杵發昭陽。   </p>   <p>    <b>     <font color=\"#FF6600\">送彭開府往雲中覲使君兄</font>    </b>    <br />    一門三代貴，非是主恩偏。破虜山銘在，承家劍藝全。    <br />    奪旗貂帳側，射虎雪林前。雁塞逢兄弟，雲州發管弦。    <br />    凍河光帶日，枯草淨無煙。儒者曾修武，因貽上將篇。   </p>   <p>    <b>     <font color=\"#FF6600\">送李緗</font>    </b>    <br />    舊國仍連五將營，儒衣何處謁公卿。波翻遠水蒹葭動，路入寒村機杼鳴。    <br />    嵇康書論多歸興，謝氏家風有學名。為問西來雨中客，空山幾處是前程。   </p>   <p>    <b>     <font color=\"#FF6600\">送內弟韋宗仁歸信州覲省</font>    </b>    <br />    常嗟外族弟兄稀，轉覺心孤是送歸。醉掩壺觴人有淚，夢驚波浪日無輝。    <br />    烹魚綠岸煙浮草，摘橘青溪露濕衣。聞說江樓長捲幔，幾回風起望胡威。   </p>   <p>    <b>     <font color=\"#FF6600\">長安疾後首秋夜即事（一作陳羽詩）</font>    </b>    <br />    九重深鎖禁城秋，月過南宮漸映樓。紫陌夜深槐露滴，碧空雲盡火星流。    <br />    清風刻漏傳三殿，甲第歌鐘樂五侯。楚客病來鄉思苦，寂寥燈下不勝愁。   </p>   <p>    <b>     <font color=\"#FF6600\">送崔琦赴宣州幕</font>    </b>    <br />    五馬臨流待幕賓，羨君談笑出風塵。身閒就養寧辭遠，世難移家莫厭貧。    <br />    天際曉山三峽路，津頭臘市九江人。何處遙知最惆悵，滿湖青草雁聲春。   </p>   <p>    <b>     <font color=\"#FF6600\">送楊皞東歸</font>    </b>    <br />    登樓掩泣話歸期，楚樹荊雲發遠思。日裡揚帆聞戍鼓，舟中酹酒見山祠。    <br />    西江風浪何時盡，北客音書欲寄誰。若說湓城楊司馬，知君望國有新詩。   </p>   <p>    <b>     <font color=\"#FF6600\">至德中途中書事卻寄李僩</font>    </b>    <br />    亂離無處不傷情，況復看碑對古城。路繞寒山人獨去，月臨秋水雁空驚。    <br />    顏衰重喜歸鄉國，身賤多慚問姓名。今日主人還共醉，應憐世故一儒生。   </p>   <p>    <b>     <font color=\"#FF6600\">奉和太常王卿酬中書李舍人中書寓直春夜對月見寄</font>    </b>    <br />    露如輕雨月如霜，不見星河見雁行。虛暈入池波自泛，滿輪當苑桂多香。    <br />    春台幾望黃龍闕，雲路寧分白玉郎。是夜巴歌應金石，豈殊螢影對清光。   </p>   <p>    <b>     <font color=\"#FF6600\">酬包佶郎中覽拙卷後見寄</font>    </b>    <br />    令伯支離晚讀書，豈知詞賦稱相如。枉逢花木無新思，拙就溪潭損舊居。    <br />    禁路看山歌自緩，雲司玩月漏應疏。沉憂敢望金門召，空愧巴歈並子虛。   </p>   <p>    <b>     <font color=\"#FF6600\">送史寀滑州謁賈僕射</font>    </b>    <br />    朱門洞啟儼行車，金鐍裝囊半是書。君向東州問徐胤，羊公何事滅吹魚。   </p>   <p>    <b>     <font color=\"#FF6600\">送鮑中丞赴太原</font>    </b>    <br />    分路引鳴騶，喧喧似隴頭。暫移西掖望，全解北門憂。    <br />    專幕臨都護，分曹制督郵。積冰營不下，盛雪獵方休。    <br />    白草連胡帳，黃雲擁戍樓。今朝送旌旆，一減魯儒羞。   </p>   <p>    <b>     <font color=\"#FF6600\">送耿拾遺湋充括圖書使往江淮</font>    </b>    <br />    傳令收遺籍，諸儒喜餞君。孔家唯有地，禹穴但生雲。    <br />    編簡知還續，蟲魚亦自分。如逢北山隱，一為謝移文。   </p>   <p>    <b>     <font color=\"#FF6600\">送郭判官赴振武</font>    </b>    <br />    黃河九曲流，繚繞古邊州。鳴雁飛初夜，羌胡正晚秋。    <br />    淒涼金管思，迢遞玉人愁。七葉推多慶，須懷殺敵憂。   </p>   <p>    <b>     <font color=\"#FF6600\">春江夕望</font>    </b>    <br />    洞庭芳草遍，楚客莫思歸。經難人空老，逢春雁自飛。    <br />    東西兄弟遠，存沒友朋稀。獨立還垂淚，天南一布衣。   </p>   <p>    <b>     <font color=\"#FF6600\">送元昱尉義興</font>    </b>    <br />    欲成雲海別，一夜夢天涯。白浪緣江雨，青山繞縣花。    <br />    風標當劇部，冠帶稱儒家。去矣謝親愛，知予髮已華。   </p>   <p>    <b>     <font color=\"#FF6600\">送黎兵曹往陝府結親（所昏即君從母女弟）</font>    </b>    <br />    郎馬兩如龍，春朝上路逢。鴛鴦初集水，薜荔欲依松。    <br />    步帳歌聲轉，妝台燭影重。何言在陰者，得是戴侯宗。   </p>   <p>    <b>     <font color=\"#FF6600\">送樂平苗明府</font>    </b>    <br />    累職比柴桑，清秋入楚鄉。一船燈照浪，兩岸樹凝霜。    <br />    亭吏趨寒霧，山城斂曙光。無辭折腰久，仲德在鴛行。   </p>   <p>    <b>     <font color=\"#FF6600\">晚到盩厔耆老家</font>    </b>    <br />    老翁曾舊識，相引出柴門。苦話別時事，因尋溪上村。    <br />    數年何處客，近日幾家存。冒雨看禾黍，逢人憶子孫。    <br />    亂籐穿井口，流水到籬根。惆悵不堪住，空山月又昏。   </p>   <p>    <b>     <font color=\"#FF6600\">臥病書懷</font>    </b>    <br />    苦心三十載，白首遇艱難。舊地成孤客，全家賴釣竿。    <br />    貌衰緣藥盡，起晚為山寒。老病今如此，無人更問看。   </p>   <p>    <b>     <font color=\"#FF6600\">落第後歸終南別業</font>    </b>    <br />    久為名所誤，春盡始歸山。落羽羞言命，逢人強破顏。    <br />    交疏貧病裡，身老是非間。不及東溪月，漁翁夜往還。   </p>   <p>    <b>     <font color=\"#FF6600\">送朝邑張明府（此公善琴）</font>    </b>    <br />    千室暮山西，浮雲與樹齊。剖辭雲落紙，擁吏雪成泥。    <br />    野火蘆千頃，河田水萬畦。不知琴月夜，誰得聽烏啼。   </p>   <p>    <b>     <font color=\"#FF6600\">送李方東歸（即故李校書端親弟）</font>    </b>    <br />    故交三四人，聞別共沾巾。舉目是陳事，滿城無至親。    <br />    身從喪日病，家自儉年貧。此去何堪遠，遺孤在舊鄰。   </p>   <p>    <b>     <font color=\"#FF6600\">秋晚霽後野望憶夏侯審</font>    </b>    <br />    天晴禾黍平，暢目亦傷情。野店雲日麗，孤莊砧杵鳴。    <br />    川原唯寂寞，岐路自縱橫。前後無儔侶，此懷誰與呈。   </p>   <p>    <b>     <font color=\"#FF6600\">送王尊師（一作道士）</font>    </b>    <br />    夢別一仙人，霞衣滿鶴身。旌幢天路晚，桃杏海山春。    <br />    種玉非求稔，燒金不為貧。自憐頭白早，難與葛洪親。   </p>   <p>    <b>     <font color=\"#FF6600\">送撫州周使君（即侍中之婿）</font>    </b>    <br />    周郎三十餘，天子賜魚書。龍節隨雲水，金鐃動里閭。    <br />    松聲三楚遠，鄉思百花初。若轉弘農守，蕭咸事不如。   </p>   <p>    <b>     <font color=\"#FF6600\">贈別司空曙</font>    </b>    <br />    有月曾同賞，無秋不共悲。如何與君別，又是菊花時。   </p>   <p>    <b>     <font color=\"#FF6600\">送王錄事赴任蘇州（即舍人堂弟）</font>    </b>    <br />    古堤迎拜路，萬里一帆前。潮作澆田雨，雲成煮海煙。    <br />    吏閒唯重法，俗富不憂邊。西掖今宵詠，還應寄阿連。   </p>   <p>    <b>     <font color=\"#FF6600\">大梵山寺院奉呈趣上人趙中丞</font>    </b>    <br />    漸欲休人事，僧房學閉關。伴魚浮水上，看鶴向林間。    <br />    寺古秋仍早，松深暮更閒。月中隨道友，夜夜坐空山。   </p>   <p>    <b>     <font color=\"#FF6600\">送恆操上人歸江外覲省</font>    </b>    <br />    依佛不違親，高堂與寺鄰。問安雙樹曉，求膳一僧貧。    <br />    持咒過龍廟，翻經化海人。還同惠休去，儒者亦沾巾。   </p>   <p>    <b>     <font color=\"#FF6600\">上巳日陪齊相公花樓宴</font>    </b>    <br />    鍾陵暮春月，飛觀延群英。晨霞耀中軒，滿席羅金瓊。    <br />    持杯凝遠睇，觸物結幽情。樹色參差綠，湖光瀲灩明。    <br />    禮卑瞻絳帳，恩浹廁華纓。徒記山陰興，祓禊乃為榮。   </p>   <p>    <b>     <font color=\"#FF6600\">寒食</font>    </b>    <br />    孤客飄飄歲載華，況逢寒食倍思家。鶯啼遠墅多從柳，人哭荒墳亦有花。    <br />    濁水秦渠通渭急，黃埃京洛上原斜。驅車西近長安好，宮觀參差半隱霞。   </p>   <p>    <b>     <font color=\"#FF6600\">舟中寒食</font>    </b>    <br />    寒食空江曲，孤舟渺水前。斗雞沙鳥異，禁火岸花然。    <br />    日霽開愁望，波喧警醉眠。因看數莖鬢，倍欲惜芳年。   </p>   <p>    <b>     <font color=\"#FF6600\">元日早朝呈故省諸公</font>    </b>    <br />    萬戟凌霜布，森森瑞氣間。垂衣當曉日，上壽對南山。    <br />    濟濟延多士，躚躚舞百蠻。小臣無事諫，空愧伴鳴環。   </p>   <p>    <b>     <font color=\"#FF6600\">元日朝回中夜書情，寄南宮二故人</font>    </b>    <br />    鳴珮隨鵷鷺，登階見冕旒。無能裨聖代，何事別滄洲。    <br />    閒夜貧還醉，浮名老漸羞。鳳城春欲晚，郎吏憶同遊。   </p>   <p>    <b>     <font color=\"#FF6600\">裴給事宅白牡丹（一作裴潾詩）</font>    </b>    <br />    長安豪貴惜春殘，爭玩街西紫牡丹。別有玉盤承露冷，無人起就月中看。   </p>   <p>    <b>     <font color=\"#FF6600\">送韋判官得雨中山</font>    </b>    <br />    前峰後嶺碧濛濛，草擁驚泉樹帶風。人語馬嘶聽不得，更堪長路在雲中。   </p>   <p>    <b>     <font color=\"#FF6600\">送宛丘任少府</font>    </b>    <br />    帶綬別鄉親，東為千里人。俗訛唯競祭，地古不留春。    <br />    野戍雲藏火，軍城樹擁塵。少年何所重，才子又清貧。   </p>   <p>    <b>     <font color=\"#FF6600\">送永陽崔明府</font>    </b>    <br />    鶴唳蒹葭曉，中流見楚城。浪清風乍息，山白月猶明。    <br />    廢路開荒木，歸人種古營。懸聞正訛俗，邴曼更知名。   </p>   <p>    <b>     <font color=\"#FF6600\">割飛二刀子歌</font>    </b>    <br />    我家有翦刀，人云鬼國鐵。裁羅裁綺無鈍時，用來三年一股折。    <br />    南中匠人淳用鋼，再令盤屈隨手傷。改鍛割飛二刀子，色迎霽雪鋒含霜。    <br />    兩條神物秋冰薄，刃淬初蟾鞘金錯。越戟吳鉤不足誇，斬犀切玉應懷怍。    <br />    日試曾磨漢水邊，掌中恄慄聲冷然。神驚魄悸卻收得，刃頭已吐微微煙。    <br />    刀乎刀乎何燁燁，魑魅須藏怪須懾。若非良工變爾形，只向裁縫委箱篋。   </p>   <p>    <b>     <font color=\"#FF6600\">送郎士元使君赴郢州</font>    </b>    <br />    賜衣兼授節，行日郢中聞。花發登山廟，天晴閱水軍。    <br />    漁商三楚接，郡邑九江分。高興應難遂，元戎有大勳。   </p>   <p>    <b>     <font color=\"#FF6600\">春詞</font>    </b>    <br />    北苑羅裙帶，塵衢錦繡鞋。醉眠芳樹下，半被落花埋。   </p>   <p>    <b>     <font color=\"#FF6600\">清如玉壺冰</font>    </b>    <br />    玉壺冰始結，循吏政初成。既有虛心鑒，還如照膽清。    <br />    瑤池慚洞澈，金鏡讓澄明。氣若朝霜動，形隨夜月盈。    <br />    臨人能不蔽，待物本無情。怯對圓光裡，妍蚩自此呈。   </p>   <p>    <b>     <font color=\"#FF6600\">山店（一作王建詩）</font>    </b>    <br />    登登山路行時盡，決決溪泉到處聞。風動葉聲山犬吠，一家松火隔秋雲。    <br />   </p>   <p> </p>  </center> "}