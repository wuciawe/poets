{"id":"7-907","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>謝逸</b>   </font>  </div>  <p align=\"center\">（？～1113），字無逸，臨川（今江西省臨川縣）人。屢舉不第，以詩詞自娛。   <br />   有《溪堂詞》。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   豆蔻梢頭春色淺。新試紗衣，拂袖東風軟。紅日三竿簾幕捲。畫樓影裡雙飛燕。   <br />   攏鬢步搖青玉碾。缺樣花枝，葉葉蜂兒顫。獨倚欄杆凝望遠。一川煙草平如剪。  </p>  <p align=\"center\">   <b>    <font color=\"#FF6600\">踏莎行</font>   </b>   <br />   柳絮風輕，梨花雨細。春陰院落簾垂地。碧溪影裡小橋橫，青簾市上孤煙起。   <br />   鏡約關情，琴心破睡。輕寒漠漠侵鴛被。酒醒霞散臉邊紅，夢迴山蹙眉間翠。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   暄風遲日春光鬧。蒲萄水綠搖輕棹。兩岸草煙低。青山啼子規。   <br />   歸來愁未寢。黛淺眉痕沁。花影轉廊腰。紅添酒面潮。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   縠紋波面浮鸂涑力鳥，。蒲芽出水參差碧。滿院落梅香。柳梢初弄黃。   <br />   衣輕紅袖皺。春困花枝瘦。睡起玉釵橫。隔簾聞曉鶯。  </p>  <p align=\"center\">   <b>    <font color=\"#FF6600\">採桑子</font>   </b>   <br />   楚山削玉雲中碧，影落沙汀。秋水澄凝。一抹江天雁字橫。   <br />   金錢滿地西風急，紅蓼煙輕。簾外砧聲。驚起青樓夢不成。  </p>  <p align=\"center\">   <b>    <font color=\"#FF6600\">採桑子</font>   </b>   <br />   冰霜林裡爭先發，獨壓群花。風送清笳。更引輕煙淡淡遮。   <br />   抱牆溪水彎環碧，月色清華。疏影橫斜。恰似林逋處士家。  </p>  <p align=\"center\">   <b>    <font color=\"#FF6600\">採桑子</font>   </b>   <br />   冷猿寒雁淮山遠，風裊青簾。飛雪廉纖。莫道空中是撒鹽。   <br />   到時乳鵲喧梧影，曉捲疏簾。彩服巡簷。索共梅花笑語添。  </p>  <p align=\"center\">   <b>    <font color=\"#FF6600\">西江月</font>   </b>   <br />   落寞寒香滿院，扶疏清影侵門。雪消平野晚煙昏。睡起懶勻檀粉。   <br />   皎皎風前玉樹，盈盈月下冰魂。南枝春信夜來溫。便覺肌膚瘦損。  </p>  <p align=\"center\">   <b>    <font color=\"#FF6600\">西江月</font>   </b>   <br />   花額上堆翠葆，遠山橫處星眸。絳宮深鎖暮雲浮。月破黃昏時候。   <br />   誰謂霞衣玉簡，便孤彩鳳秦樓。桃源不禁昔人遊。曾是劉郎邂逅。  </p>  <p align=\"center\">   <b>    <font color=\"#FF6600\">西江月‧陳倅席上</font>   </b>   <br />   窄袖淺籠溫玉，修眉淡掃遙岑。行時雲霧繞衣襟。步步蓮生宮錦。   <br />   菊與秋煙共晚，酒隨人意俱深。樽前有客動琴心。醉後清狂不禁。  </p>  <p align=\"center\">   <b>    <font color=\"#FF6600\">西江月</font>   </b>   <br />   寶柱橫雲雁影，朱弦隔葉鶯聲。風生玉指晚寒清。官樣輕黃袖冷。   <br />   飲罷尚留餘意，曲終自有深情。歸來江上數峰青。梅水橫斜夜永。  </p>  <p align=\"center\">   <b>    <font color=\"#FF6600\">西江月‧代人上許守生日</font>   </b>   <br />   滴滴金盤露冷，蕭蕭玉宇風清。長庚入夢曉窗明。淡月微雲耿耿。   <br />   松竹五峰秋色，笙歌三市歡聲。華堂開宴擁娉婷。天上人間共慶。  </p>  <p align=\"center\">   <b>    <font color=\"#FF6600\">西江月‧送朱泮英</font>   </b>   <br />   青錦纏條佩劍，紫絲絡轡飛驄。入關意氣喜生風。年少胸吞雲夢。   <br />   金闕日高露泣，東華塵軟香紅。爭看荀氏第三龍。春暖桃花浪湧。  </p>  <p align=\"center\">   <b>    <font color=\"#FF6600\">西江月‧木芙蓉</font>   </b>   <br />   曉艷最便清露，晚紅偏怯斜陽。移根栽近菊花傍。蜀錦翻成新樣。   <br />   坐客聯揮玉塵，歌詞細琢瓊章。從今故事記溪堂。歲歲攜壺共賞。  </p>  <p align=\"center\">   <b>    <font color=\"#FF6600\">西江月</font>   </b>   <br />   木末誰攀新萼，雪消自種前庭。莫嫌開過尚盈盈。似待詩人醉詠。   <br />   霜後最添妍麗，風中更覺娉婷。影搖溪水一灣清。妝罷曉臨鸞鏡。  </p>  <p align=\"center\">   <b>    <font color=\"#FF6600\">西江月</font>   </b>   <br />   密雪未知膚白，夜寒已覺香清。振芳堂下月盈庭。踏碎橫斜疏影。   <br />   且醉杯中綠蟻，休辭笛裡清聲。東君催促子青青。滋味要調金鼎。  </p>  <p align=\"center\">   <b>    <font color=\"#FF6600\">南歌子</font>   </b>   <br />   雨洗溪光淨，風掀柳帶斜。畫樓朱戶玉人家。簾外一眉新月、浸梨花。   <br />   金鴨香凝袖，銅荷燭映紗。鳳盤宮錦小屏遮。夜靜寒生春筍、理琵琶。  </p>  <p align=\"center\">   <b>    <font color=\"#FF6600\">虞美人</font>   </b>   <br />   碧梧翠竹交加影。角簟紗廚冷。疏雲淡月媚橫塘。一陣荷花風起、隔簾香。   <br />   雁橫天末無消息。水闊吳山碧。刺桐花上蝶翩翩。唯有夜深清夢、到郎邊。  </p>  <p align=\"center\">   <b>    <font color=\"#FF6600\">虞美人</font>   </b>   <br />   角聲吹散梅梢雪。疏影黃昏月。落英點點拂欄杆。風送清香滿院、作輕寒。   <br />   花瓷羯鼓催行酒。紅袖摻摻手。曲聲未徹寶杯空。飲罷香薰翠被、錦屏中。  </p>  <p align=\"center\">   <b>    <font color=\"#FF6600\">虞美人</font>   </b>   <br />   風前玉樹王倉金韻。碧落佳期近。疏雲影裡鵲橋低。簷外一彎新月、印修眉。   <br />   星河漸曉銅壺噎。又是經年別。此情莫與玉人知。引起舊家離恨、淚珠垂。  </p>  <p align=\"center\">   <b>    <font color=\"#FF6600\">謁金門</font>   </b>   <br />   簾外雨，洗盡楚鄉殘暑。白露影邊霞一縷。紺碧江天暮。   <br />   沈水煙橫香霧，茗碗淺浮瓊乳。臥聽鷓鴣啼竹塢。竹風清院宇。  </p>  <p align=\"center\">   <b>    <font color=\"#FF6600\">如夢令</font>   </b>   <br />   花落鶯啼春暮。陌上綠楊飛絮。金鴨晚香寒，人在洞房深處。   <br />   無語。無語，葉上數聲疏雨。  </p>  <p align=\"center\">   <b>    <font color=\"#FF6600\">如夢令</font>   </b>   <br />   門外落花流水。日暖杜鵑聲碎。蕃馬小屏風，一枕畫堂春睡。   <br />   如醉，如醉。正是困人天氣。  </p>  <p align=\"center\">   <b>    <font color=\"#FF6600\">青玉案</font>   </b>   <br />   蘆花飄雪迷洲渚。送秋水、連天去。一葉小舟橫別浦。   <br />   數聲鴻雁，兩行鷗鷺。天淡瀟湘暮。   <br />   蓬窗醉夢驚簫鼓。回首青樓在何處。柳岸風輕吹殘暑。   <br />   菊開青蕊，葉飛紅樹。江上瀟瀟雨。  </p>  <p align=\"center\">   <b>    <font color=\"#FF6600\">好事近</font>   </b>   <br />   疏雨洗煙波，雨過滿江秋色。風起白鷗零亂，破嵐光深碧。   <br />   荻花楓葉只供愁，清吟寫岑寂。吟罷倚欄無語，聽一聲羌笛。  </p>  <p align=\"center\">   <b>    <font color=\"#FF6600\">臨江仙‧重九</font>   </b>   <br />   木落江寒秋色晚，颼颼吹帽風清。丹楓樓外搗衣聲。登高懷遠，山影雁邊橫。   <br />   露染宮黃庭菊淺，茱萸煙拂紅輕。樽前誰整醉冠傾。酒香薰臉，落日斷霞明。  </p>  <p align=\"center\">   <b>    <font color=\"#FF6600\">臨江仙</font>   </b>   <br />   玉樹臨風賓欲散，黃昏約馬嘶庭。幽歡未盡有餘清。瓊糜方一啜，銀燭已雙擎。   <br />   坐久香津生齒頰，何須五斗消酲。艷歌聲裡醉魂醒。明年思此會，旌旆想登瀛。  </p>  <p align=\"center\">   <b>    <font color=\"#FF6600\">減字木蘭花‧七夕</font>   </b>   <br />   荷花風細，乞巧樓中涼似水。天幕低垂。新月彎環淺暈眉。   <br />   橋橫烏鵲，不負年年雲外約。殘漏疏鐘。腸斷朝霞一縷紅。  </p>  <p align=\"center\">   <b>    <font color=\"#FF6600\">減字木蘭花</font>   </b>   <br />   疏疏密密，薝卜林中飛玉出。妒舞欺梅。悠揚隨風去卻回。   <br />   遙岑玉刻，不見雲中浮寸碧。夜色清妍。庭下交光月午天。  </p>  <p align=\"center\">   <b>    <font color=\"#FF6600\">漁家傲</font>   </b>   <br />   秋水無痕清見底。蓼花汀上西風起，一葉小舟煙霧裡。蘭棹艤，柳條帶雨穿雙鯉。   <br />   自歎直鉤無處使。笛聲吹徹雲山翠，鱠落霜刀紅縷細，新酒美。醉來獨枕莎衣睡。  </p>  <p align=\"center\">   <b>    <font color=\"#FF6600\">清平樂</font>   </b>   <br />   曉風殘角，月裡梅花落。宿雨醒時滋味惡。翠被輕寒漠漠。   <br />   夢迴一點相思，遠山暗蹙雙眉。不覺肌膚瘦玉，但知帶減腰圍。  </p>  <p align=\"center\">   <b>    <font color=\"#FF6600\">清平樂</font>   </b>   <br />   花邊柳際，已漸知春意。歸信不知何日是。舊恨欲拚無計。   <br />   故人零落西東，題詩待倩歸鴻。惟有多情芳草，年年處處相逢。  </p>  <p align=\"center\">   <b>    <font color=\"#FF6600\">驀山溪‧月夜</font>   </b>   <br />   霜清木落，深院簾櫳靜。池面捲煙波，瑩香水、一奩明鏡。   <br />   修筠拂檻，疏翠挽嬋娟，山霧斂，水雲收，野闊江天迥。   <br />   紅消醉玉，酒面風前醒。羅幕護輕寒，錦屏空、金爐燼冷。   <br />   星橫參昂，梅徑月黃昏，清夢覺，淺眉顰，窗外橫斜影。  </p>  <p align=\"center\">   <b>    <font color=\"#FF6600\">玉樓春</font>   </b>   <br />   弄晴數點梨梢雨。門外畫橋寒食路。杜鵑飛破草間煙、蛺蝶惹殘花底露。   <br />   東君著意憐樊素。一段韶華都付與。妝成不管露桃嗔，舞罷從教風柳妒。  </p>  <p align=\"center\">   <b>    <font color=\"#FF6600\">玉樓春‧王守生日</font>   </b>   <br />   橫塘暈淺琉璃瑩。綠葉陰濃庭院靜。櫻桃熟後麥秋涼，芍葯開時槐夏永。   <br />   蓬萊閣下紅塵境。青羽扇低搖鳳影。庭前玉樹一枝春，香霧和煙新月冷。  </p>  <p align=\"center\">   <b>    <font color=\"#FF6600\">玉樓春</font>   </b>   <br />   個中懷抱誰排遣。惻惻輕寒風剪剪。細思梅蕊晚香濃，爭似柳梢春色淺。   <br />   嬌口化道字歌聲軟。醉後微渦回笑靨。更無卓氏白頭吟，只有盧郎年少恨。  </p>  <p align=\"center\">   <b>    <font color=\"#FF6600\">玉樓春‧王守生日</font>   </b>   <br />   青錢點水圓荷綠。解籜新篁森嫩玉。輕風冉冉楝花香，小雨絲絲梅子熟。   <br />   華堂燭燼零金粟。人在洞天三十六。昭華吹徹管聲寒，聲入壽觴紅浪蹙。  </p>  <p align=\"center\">   <b>    <font color=\"#FF6600\">武陵春‧茶</font>   </b>   <br />   畫燭籠紗紅影亂，門外紫騮嘶。分破雲團月影虧。雪浪皺清漪。   <br />   捧碗纖纖春筍瘦，乳霧泛冰瓷。兩袖清風拂袖飛。歸去酒醒時。  </p>  <p align=\"center\">   <b>    <font color=\"#FF6600\">武陵春‧送任民望歸豐城</font>   </b>   <br />   拍岸蒲萄江水碧，柳帶挽歸艎。破悶琴風繞袖涼。蔌蔌楝花香。   <br />   淡煙疏雨隨宜好，何處不瀟湘。願作雙飛老鳳皇。莫學野鴛鴦。  </p>  <p align=\"center\">   <b>    <font color=\"#FF6600\">浪淘沙‧上元</font>   </b>   <br />   料峭小桃風。凝淡春容。寶燈山列半天中。麗服靚妝攜手處，笑語匆匆。   <br />   酒滴小槽紅。一飲千鍾。銅荷擎燭絳紗籠。歸去笙歌喧院落，月照簾櫳。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   桐葉成陰拂畫簷。清風涼處捲疏簾。紅綃舞袖縈腰柳，碧玉眉心媚臉蓮。   <br />   愁滿眼，水連天。香箋小字倩誰傳。梅黃楚岸垂垂雨，草碧吳江淡淡煙。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   金節平分院落涼。黃昏簾幕捲西廂。冰輪碾碎粼粼碧，玉斧修成練練光。   <br />   低照戶，巧侵床。錦袍起舞謫仙狂。鵲飛影裡觥籌亂，桂子風前笑語香。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   紅暈香腮粉未勻。梳妝閒淡穩精神。誰知碧嶂清溪畔，也有姚家一朵春。   <br />   眉黛淺，為誰顰。莫將心事付朝雲。坐中有客腸應斷，忘了酴醾架下人。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   水闊天低雁字橫。小春時節晚寒清。梅梢月上紛紛白，竹塢風來冉冉輕。   <br />   人似玉，酒如澠。入關意氣喜風生。坐中有客聯鑣去，誰唱陽關第四聲。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   樓閣簾垂乳燕飛。圓荷細細點清溪。薰風破悶晚涼時。   <br />   玉軫琴邊蘭思遠，霜紈扇裡翠眉低。柔藍衫子鬧蜂兒。  </p>  <p align=\"center\">   <b>    <font color=\"#FF6600\">燕歸樑</font>   </b>   <br />   六曲欄杆翠幕垂。香燼冷金猊。日高花外囀黃鸝。春睡覺、酒醒時。   <br />   草青南浦，雲橫西塞，錦字杳無期。東風只送柳綿飛。全不管、寄相思。  </p>  <p align=\"center\">   <b>    <font color=\"#FF6600\">千秋歲</font>   </b>   <br />   楝花飄砌。蔌蔌清香細。梅雨過，萍風起。情隨湘水遠，夢繞吳峰翠。   <br />   琴書倦，鷓鴣喚起南窗睡。   <br />   密意無人寄。幽恨憑誰洗。修竹畔，疏簾裡。歌餘塵拂扇，舞罷風掀袂。   <br />   人散後，一鉤淡月天如水。  </p>  <p align=\"center\">   <b>    <font color=\"#FF6600\">南鄉子</font>   </b>   <br />   淺色染春衣。衣上雙雙小雁飛。袖捲藕絲寒玉瘦，彈棋。贏得樽前酒一卮。   <br />   冰雪拂胭脂。絳蠟香融落日西。唱徹陽關人欲去，依依。醉眼橫波翠黛低。  </p>  <p align=\"center\">   <b>    <font color=\"#FF6600\">醉落魄</font>   </b>   <br />   霜砧聲急。瀟瀟疏雨梧桐濕。無言獨倚欄杆立。簾捲黃昏，一陣西風入。   <br />   年時畫閣佳賓集。玉人檀板當筵執。銀瓶已斷絲繩汲。莫話前歡，忍對屏山泣。  </p>  <p align=\"center\">   <b>    <font color=\"#FF6600\">鵲橋仙</font>   </b>   <br />   蝶飛煙草，鶯啼雲樹，滿院垂楊陰綠。輕風飄散杏梢紅，更吹皺、池波如縠。   <br />   珠簾日晚，銀屏人散，樓上醉橫霜竹。一春若道不相思，緣底事、紅綃褪玉。  </p>  <p align=\"center\">   <b>    <font color=\"#FF6600\">江城子</font>   </b>   <br />   一江秋水碧灣灣。繞青山。玉連環。簾幕低垂，人在畫圖間。   <br />   閒抱琵琶尋舊曲，彈未了，意闌珊。   <br />   飛鴻數點拂雲端。倚欄看。楚天寒。擬倩東風，吹夢到長安。   <br />   恰似梨花春帶雨，愁滿眼，淚欄杆。  </p>  <p align=\"center\">   <b>    <font color=\"#FF6600\">江城子</font>   </b>   <br />   杏花村館酒旗風。水溶溶。揚殘紅。野渡舟橫，楊柳綠陰濃。   <br />   望斷江南山色遠，人不見，草連空。   <br />   夕陽樓外晚煙籠。粉香融。淡眉峰。記得年時，相見畫屏中。   <br />   只有關山今夜月，千里外，素光同。  </p>  <p align=\"center\">   <b>    <font color=\"#FF6600\">點絳唇</font>   </b>   <br />   九日登高，倚樓人在秋空半。汝江如練。碧影涵雲巘。   <br />   醉看茱萸，定是明年健。清樽滿。菊花黃淺。偏入陶潛眼。  </p>  <p align=\"center\">   <b>    <font color=\"#FF6600\">點絳唇</font>   </b>   <br />   金氣秋分，風清露冷秋期半。涼蟾光滿。桂子飄香遠。   <br />   素練寬衣，仙仗明飛觀。霓裳亂。銀橋人散。吹徹昭華管。  </p>  <p align=\"center\">   <b>    <font color=\"#FF6600\">七娘子</font>   </b>   <br />   風剪冰花飛零亂。映梅梢、素影搖清淺。繡幄寒輕，蘭薰煙暖。艷歌催得金荷捲。   <br />   遊梁已覺相如倦。憶去年、舟渡淮南岸。別後銷魂，冷猿寒雁。角聲只送黃昏怨。  </p>  <p align=\"center\">   <b>    <font color=\"#FF6600\">卜算子</font>   </b>   <br />   煙雨冪橫塘，紺色涵清淺。誰把并州快剪刀，剪取吳江半。   <br />   隱几岸烏巾，細葛含風軟。不見柴桑避俗翁，心共孤雲遠。  </p>  <p align=\"center\">   <b>    <font color=\"#FF6600\">醉桃源</font>   </b>   <br />   花枝破蕾柳梢青。春寒拂面輕。一眉新月影三星。銅荷燭燼零。   <br />   低鳳扇，裊霓旌。珊珊環珮聲。坐間誰識許飛瓊。對郎仙骨清。  </p>  <p align=\"center\">   <b>    <font color=\"#FF6600\">醉桃源</font>   </b>   <br />   風飄萬點落花飛。殘紅枝上稀。平蕪葉上淡煙迷。那堪春鳥啼。   <br />   風細細，日遲遲。輕紗疊雪衣。多情多病懶追隨。玉人應恨伊。  </p>  <p align=\"center\">   <b>    <font color=\"#FF6600\">醉桃源‧雪</font>   </b>   <br />   晨光曉色掃簷晶。寒齋蝶夢驚。亂飄鴛瓦細無聲。遊揚柳絲輕。   <br />   書幌冷，竹窗明。柴門只獨扃。一樽濁酒為誰傾。梅花相對清。  </p>  <p align=\"center\">   <b>    <font color=\"#FF6600\">望江南</font>   </b>   <br />   臨川好，柳岸轉平沙。門外澄江丞相宅，壇前喬木列仙家。春到滿城花。   <br />   行樂處，舞袖捲輕紗。謾摘青梅嘗煮酒，旋煎白雪試新茶。明月上簷牙。  </p>  <p align=\"center\">   <b>    <font color=\"#FF6600\">望江南</font>   </b>   <br />   臨川好，山影碧波搖。魚躍冰池飛玉尺，雲橫石廩拂鮫綃。高樹竹蕭蕭。   <br />   寒食近，湖水綠平橋。繁杏梢頭張錦旆，垂楊陰裡繫蘭橈。遊客解金貂。  </p>  <p align=\"center\">   <b>    <font color=\"#FF6600\">柳梢青‧離別</font>   </b>   <br />   香肩輕拍。樽前忍聽，一聲將息。昨夜濃歡，今朝別酒，明日行客。   <br />   後回來則須來，便去也、如何去得。無限離情，無窮江水，無邊山色。  </p> "}