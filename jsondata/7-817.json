{"id":"7-817","content":"   <div align=\"center\">   <span class=\"style1\">盧炳</span>  </div>  <p align=\"center\">（約1131年前後在世）字叔陽，（一作叔易）號丑齋。嘗仕州縣，多與同官唱和。</p>  <p align=\"center\">   <span class=\"style2\">念奴嬌</span>   <br />   晚天清楚，掃太虛纖翳，涼生江曲。四顧青冥天地闊，惟有殘霞孤鶩。   <br />   山氣凝藍，汀煙引素，竦竦浮群木。白蘋風定，波澄萬頃寒玉。   <br />   時有一葉漁舟，收綸垂釣，來往何幽獨。短髮蕭蕭襟袖冷，便覺都無袢溽。   <br />   曳杖歸來，夜深人悄，月照鱗鱗屋。藤床一枕，迥然清夢無俗。  </p>  <p align=\"center\">   <span class=\"style2\">鵲橋仙‧七夕</span>   <br />   餘霞散綺，明河翻雪。隱隱鵲橋初結。牛朗織女兩逢迎，●勝卻、人間歡悅。   <br />   一宵相會，經年離別。此語真成浪說。細思怎得似嫦娥，解獨宿、廣寒宮闕。  </p>  <p align=\"center\">   <span class=\"style2\">柳梢青</span>   <br />   蘭蕙心情，海棠韻度，楊柳腰肢。步穩金蓮。手纖春筍，膚似凝脂。   <br />   歌聲舞態都宜。拚著個、堅心共伊。無奈相思，帶圍寬盡，說與教知。  </p>  <p align=\"center\">   <span class=\"style2\">柳梢青‧蠟梅</span>   <br />   雅淡精神，鉛黃未洗，猶帶殘妝。春豔一枝，鵝兒顏色，染就纖裳。   <br />   月移影轉南窗。特地送、些兒暗香。宿酒初醒，這般滋味，夢斷池塘。  </p>  <p align=\"center\">   <span class=\"style2\">謁金門</span>   <br />   春寂寂。節物又催寒食。樓上捲簾雙燕入。斷魂愁似織。   <br />   門外雨餘風急。滿地落英濕。好夢驚回無處覓。天涯芳草碧。  </p>  <p align=\"center\">   <span class=\"style2\">謁金門</span>   <br />   春事寂。苦筍鰣魚初食。風捲繡簾飛絮入。柳絲縈似織。   <br />   迅速韶光去急。過雨綠陰憂濕。回首舊遊何處覓。遠山空佇碧。  </p>  <p align=\"center\">   <span class=\"style2\">謁金門‧送客</span>   <br />   門巷寂。梅豆微酸怯食。別恨縈心愁易入。寸腸如網織。   <br />   去櫓咿啞聲急。淚滴春衫輕濕。尺素待憑魚雁覓。遠煙凝處碧。  </p>  <p align=\"center\">   <span class=\"style2\">浣溪沙</span>   <br />   水閣無塵午晝長。薰風十里藕花香。一番疏雨釀微涼。   <br />   旋點新茶消睡思，不將醽醁惱詩腸。欄杆倚遍挹湖光。  </p>  <p align=\"center\">   <span class=\"style2\">賀新郎</span>   <br />   綠遍芳郊木。早紅褪香乾，堪歎韶華瞬目。薄倖東皇緣底事，得恁匆匆去速。   <br />   正永日、初長晴淑。憂憶夜來成夢處，記分明、渾似瑤台宿。人語靜，燕雙逐。   <br />   紗窗一炷沈煙馥。拚淋浪劇飲，高枕春酲草屋。無計留春添悵望，空寫新詞疊幅。   <br />   算負卻、照妝畫燭。欲說縈心些個事，恐教人、蹙損眉峰綠。慵倚遍，畫欄曲。  </p>  <p align=\"center\">   <span class=\"style2\">賀新郎</span>   <br />   池館閑凝目。有玉人、向晚妖嬈，洗妝梳束。雅淡容儀妃子樣，羞使胭脂點觸。   <br />   瑩冰雪、精神難掬。好是月明微露下，似晚涼、初向清泉浴。好對我，笑羞縮。   <br />   好風拂面渾無俗。更撩人清與，異香芬馥。惹起新愁無著處，細與端相未足。   <br />   俏不忍、遊蜂飛撲。可惜伊家嬌媚態，問天公、底事教幽獨。待拉向，錦屏曲。  </p>  <p align=\"center\">   <span class=\"style2\">菩薩蠻‧和韻</span>   <br />   夢回小枕敧寒玉。博山香暖沈煙續。帷薄怯輕紗。風牽幌帶斜。   <br />   夜窗雲影細。月送花陰至。身世在陶唐。閒愁不掛腸。  </p>  <p align=\"center\">   <span class=\"style2\">好事近</span>   <br />   庭院欲昏黃，秋思惱人情亂。寶瑟試彈新曲，更與誰同伴。   <br />   陽臺魂夢杳無蹤，奴住巫山畔。不似楚襄雲雨，俏輸他一半。  </p>  <p align=\"center\">   <span class=\"style2\">減字木蘭花</span>   <br />   傳消寄息。咫尺還如千里隔。欲見無由。惹起新愁與舊愁。   <br />   情懷如醉。敧枕連宵終不寐。無奈相思。此恨憑誰說與伊。  </p>  <p align=\"center\">   <span class=\"style2\">畫堂春</span>   <br />   輕紅桃杏鬥嬌妍。曉來蔥茜祥煙。霓旌絳節下雲天。行地神仙。   <br />   盛事頻封錦誥，歌聲齊勸金蓮。教從滄海變桑田。富貴長年。  </p>  <p align=\"center\">   <span class=\"style2\">臨江仙‧壽老人</span>   <br />   弱水蓬萊真勝地，祥煙閃爍霓旌。瑤池歡會下雲軿。康寧新喜事，淑善舊家聲。   <br />   戲彩捧觴真樂事，蟠桃獻壽千春。從今更願子孫榮。加恩封錦誥，學道誦黃庭。  </p>  <p align=\"center\">   <span class=\"style2\">踏莎行</span>   <br />   秋色人家，夕陽洲渚。西風催過黃華渡。江煙引素忽飛來，水禽破暝雙雙去。   <br />   奔走紅塵，棲遲羈旅。斷腸猶憶江南句。白雲低處雁回峰，明朝便踏瀟湘路。  </p>  <p align=\"center\">   <span class=\"style2\">踏莎行</span>   <br />   雅淡容儀，溫柔情性。偏伊賦得多風韻。明眸剪水玉為肌，鳳鞋弓小金蓮襯。   <br />   相見雖頻，歡娛無定。蠻箋寫了憑誰問。堅心好事有成時，須教人道都相稱。  </p>  <p align=\"center\">   <span class=\"style2\">踏莎行‧過黃花渡，沽白酒，因成，呈天休</span>   <br />   獵獵霜風，濛濛曉霧。歸來喜踏江南路。千林翠幄半紅黃，試看青女工夫做。   <br />   茅舍疏籬，竹邊低戶。誰家酒滴真珠露。旋酤一醆破清寒，趁晴同過黃花渡。  </p>  <p align=\"center\">   <span class=\"style2\">杏花天</span>   <br />   鏤冰翦玉工夫費。做六出、飛花亂墜，舞風情態誰相似。算只有、江梅可比。   <br />   極目處、璚瑤萬里。海天闊、清寒似水。從教高捲珠簾起。看三白、年豐瑞氣。  </p>  <p align=\"center\">   <span class=\"style2\">水調歌頭‧題蒲圻景星亭上慕容宰</span>   <br />   華亭新偉觀，勝地得高雄。憑欄徒倚要眇，萬里景無窮。   <br />   好是江流縈繞，那更雲天舒闊，疊嶂倚晴空。眼界無盡藏，懷抱有清風。   <br />   主人賢，開綺席，泛金鍾。放懷一笑，許我滿酌醉顏紅。   <br />   只恐璽書即下，促起飛鳧東去，行作黑頭公。還記今朝客，曾待一杯同。  </p>  <p align=\"center\">   <span class=\"style2\">水調歌頭</span>   <br />   風馭過姑射，雲佩挹浮丘。丁甯月姊，為我澄霽一天秋。   <br />   盡展冰奩玉鑒，要看瑤台銀闕，萬里冷光浮。分與世間景，好在水邊樓。   <br />   想霓裳。呈妙舞，起清謳。藍橋何處，試尋玉杵恣追遊。   <br />   擬待鉛霜搗就，緩引瓊漿沈醉，誰信是良籌。長嘯跨鯨背，不必願封留。  </p>  <p align=\"center\">   <span class=\"style2\">水調歌頭‧上沈倅</span>   <br />   再拜識英度，喜氣覺飛浮。神清骨秀，元是蓬萊謫仙流。   <br />   蓋去沖摩霄漢。剛向平分風月，半剌嶺南州。素蘊未施展，闊步尚淹留。   <br />   從此去，朝帝闕，侍宸旒。論思獻替、要須直與古人侔。   <br />   好是羽儀朝著，勒就鼎彝勳業，卻伴赤松遊。曳杖太湖曲，笑傲八千秋。  </p>  <p align=\"center\">   <span class=\"style2\">水調歌頭</span>   <br />   富貴本何物，底用苦趨奔。都為造物娛弄，人事覆來翻。   <br />   須索高抬目力，覷破只同兒戲，不必更重論。但願吾長健，贏得日加飧。   <br />   衣輕裘，乘駟馬，駕高軒。算來榮耀，終輸漁叟釣江村。   <br />   休歎謀身太拙，未必折腰便是，炙手幾曾溫。清議不可辱，千古要長存。  </p>  <p align=\"center\">   <span class=\"style2\">武陵春‧賡何顯夫小舟有景</span>   <br />   紅荻黃蘆秋已老，妝點楚江頭。更有吳姬撥小橈。來往自妖嬈。   <br />   款款艤舟臨別岸，短纜繫花梢。料得前身是莫愁。依舊有風流。  </p>  <p align=\"center\">   <span class=\"style2\">朝中措</span>   <br />   曉來天氣十分涼。時候近重陽。村落人家瀟灑。籬菊有芬芳。   <br />   年來漸覺，詩腸愈窄，酒量偏狂。好景不須放過，何妨一醉千觴。  </p>  <p align=\"center\">   <span class=\"style2\">小重山</span>   <br />   一見情懷便雅投。樽前成密約，意綢繆。已成行計理歸舟。空相憶，無計為伊留。   <br />   執別話離愁。縈牽滋味惡，在心頭。而今無奈阻歡遊。些子事，此恨兩悠悠。  </p>  <p align=\"center\">   <span class=\"style2\">玉團兒‧用周美成韻</span>   <br />   綠雲慢綰新梳束。這標緻、諸餘不俗。邂逅相逢，情懷雅合，全似深熟。   <br />   耳邊笑語論心曲。把不定、紅生臉肉。若得同歡，共伊偕老，心事忒足。  </p>  <p align=\"center\">   <span class=\"style2\">醉蓬萊‧上南安太守庚戌正月</span>   <br />   正春回紫陌，瑞靄飛浮，暖風輕扇。皓月初圓，覺嚴城寒淺。   <br />   彩結鼇山，紗籠銀燭，與●花爭豔。午夜融和，紅蓮萬頃，一齊開遍。   <br />   訟簡民熙，史君行樂，簇擁朱輪，旌旗輝暖。鼎沸笙歌，遏行雲不散。   <br />   咫尺泥封，促朝天陛，侍玉皇香案。來歲元宵。龍燈影裡，金杯宜勸。  </p>  <p align=\"center\">   <span class=\"style2\">一翦梅‧元宵</span>   <br />   燈火樓臺萬斛蓮。千門喜笑，素月嬋娟。幾多急管與繁弦。巷陌駢闐。畢獻芳筵。   <br />   樂與民偕五馬賢。綺羅叢裡，一簇神仙。傳柑雅宴約明年。盡夕留連。滿泛金船。  </p>  <p align=\"center\">   <span class=\"style2\">滿江紅</span>   <br />   碧眼真仙，算元住、蓬萊宮裡。記當日、等閒跨鶴，人間遊戲。   <br />   要把忠勳扶帝業，更將姓字聯宗系。擁朱輪、特地為民來，詩書帥。   <br />   千里地，都和氣。十萬戶，生歡喜。祝黃堂眉壽，歌謠鼎沸。   <br />   莫惜春醅供燕豆，便承芝檢朝天陛。看雲屏、隔坐並貂蟬，雙清貴。  </p>  <p align=\"center\">   <span class=\"style2\">滿江紅‧送趙季行赴金壇</span>   <br />   積雨連朝，添新漲、一篙春碧。寒猶在、東風料峭，柳絲無力。   <br />   繫惹畫船都不住，從教蘭棹雙飛急。泛大江、東去欲何之，瓜期迫。   <br />   龍鍾裔，神仙伯。金閨彥，文章客。算河陽花縣，恁生留得。   <br />   制錦才高書善最，鳴琴化洽人歡懌。想未容、坐暖詔歸來，君王側。  </p>  <p align=\"center\">   <span class=\"style2\">滿江紅‧賀趙縣丞</span>   <br />   媚景良時，無非是、三春富貴。花共柳、著工夫染，嫩紅輕翠。   <br />   日麗風和薰協氣。鶯吟燕舞皆歡意。況生辰、恰恰值清明，笙歌沸。   <br />   分天派，真龍裔。到月殿，攀仙桂。看眉間黃色，詔書將至。   <br />   莫向藍田分佐理。便趨紫禁參朝對。問玉皇、仙籍注長生，三千歲。  </p>  <p align=\"center\">   <span class=\"style2\">滿江紅</span>   <br />   罨畫池亭，對十萬、盈盈粉面。依翠蓋、臨風一曲，霓裳舞遍。   <br />   亭上人如蓬島客，坐中別有飛瓊伴。占世間、風月最清涼，宜開宴。   <br />   當盛旦，歌喉囀。齊祝壽，金樽勸。算才華合侍，玉皇香案。   <br />   處事從來堅特操，立朝更要持公論。使他時、台閣振風聲，朝天眷。  </p>  <p align=\"center\">   <span class=\"style2\">清平樂‧木犀</span>   <br />   玻璃翦葉。點綴黃金屑。雅淡幽姿風味別。翠影婆娑弄月。   <br />   秋光占斷江南。清香鼻觀先參。一朵折來和露，烏雲髻畔斜簪。  </p>  <p align=\"center\">   <span class=\"style2\">清平樂</span>   <br />   方池小小。風摺玻璃皺。數朵荷花開更好。把住薰風一笑。   <br />   芳容淡注胭脂。亭亭翠蓋相依。只欠一雙鸂鶒，便如畫底屏帷。  </p>  <p align=\"center\">   <span class=\"style2\">念奴嬌‧白蓮呈羅教、黃法</span>   <br />   鑿開方沼，問何人種玉、工夫奇絕。幻出瀛州有●墜，十萬水仙羅列。   <br />   風曳璚琚，露零珠佩，天上人裝結。君看炎夏，墮來何處冰雪。   <br />   我來對此涼生，紅塵飛盡，卻笑淩波襪。最愛幽姿能雅淡，自蓄芳馨孤潔。   <br />   挹取天漿，喚將空籟，齊作清歌發。不知塵世，晃然身在瑤闕。  </p>  <p align=\"center\">   <span class=\"style2\">念奴嬌</span>   <br />   碧池如染，把玻璃甕就，纖埃都絕。西國夫人空裡墜，圓蓋亭亭排列。   <br />   瑩質無瑕，塵心不染，遠社堪重結。當時盛事，虎溪茗碗翻雪。   <br />   千載以意誰論，人爭買笑，醉眼看羅襪。坐上如今皆我輩，紗蘊從來蠲潔。   <br />   擊節臨風，停杯對月。浩氣俱英發。兩翁仙舉，玉堂正在金闕。  </p>  <p align=\"center\">   <span class=\"style2\">念奴嬌</span>   <br />   好風明月，共芙蕖、占作人間三絕。試問千花還●墜，敢與英姿同列。   <br />   一曲千鍾，淩雲長嘯，舒放愁腸結。人生易老，莫教雙鬢添雪。   <br />   回首蠅利蝸名，微官多誤，自笑塵生襪。爭似玉人真嫵媚，表裡冰壺明潔。   <br />   露下寒生，參橫斗轉，又聽胡笳發。夜闌人靜，一聲清透雲闕。  </p>  <p align=\"center\">   <span class=\"style2\">念奴嬌‧上巳太守待同官曲水園，因成</span>   <br />   快風收雨，正江城初霽，物華如許。麗日融和春思好，是處鶯啼燕語。   <br />   嫩綠成陰，落紅堆繡，只恐春將暮。園林清晝，看看又見飛絮。   <br />   太守無限風流，鈴齋多暇，載酒郊原路。幾隊旌旗光閃爍，鼓吹更翻新譜。   <br />   曲水流觴，蘭亭修禊，俯仰成今古。為君一醉，歸時樓上初鼓。  </p>  <p align=\"center\">   <span class=\"style2\">念奴嬌</span>   <br />   晚天清楚，掃太虛纖翳，涼生江曲。四願青冥天地闊，惟有殘霞孤鶩。   <br />   山氣凝藍，汀煙引素，竦竦浮群木。白蘋風定，波澄萬頃寒玉。   <br />   時有一葉漁舟，收綸垂釣，來往何幽獨。短髮蕭蕭襟袖冷，便覺都無袢溽。   <br />   曳杖歸來，夜深人悄，月照鱗鱗屋。藤床一枕，迥然清夢無俗。  </p>  <p align=\"center\">   <span class=\"style2\">瑞鷓鴣‧除夜，依逆旅主人，寒雨不止，夜酌</span>   <br />   客里驚嗟又歲除。蕭蕭寒雨滴茅廬。山深溪轉泉聲碎，夜永風搖燭影孤。   <br />   冷甚只多燒木葉，詩成無處寫桃符。強酬節物聊清酌，今歲屠蘇自取疏。  </p>  <p align=\"center\">   <span class=\"style2\">武陵春‧舟行三衢間，江干梅盛開，為風雨所妒，賦此以惜之</span>   <br />   常記江南春欲到，消息付南枝。疏影橫斜照水時。月淡暗香遲。   <br />   可惜江頭千樹玉，雨暗更風欺。傳語東君管領伊。憔悴有誰知。  </p>  <p align=\"center\">   <span class=\"style2\">鷓鴣天</span>   <br />   初過清明春晝長。紫紅香霧藹華堂。朱顏阿母逢生旦，彩戲兒孫捧壽觴。   <br />   齊祝頌，喜平康。天教兩鬢正蒼蒼。壺中日月應長久，笑看蟠桃幾度芳。  </p>  <p align=\"center\">   <span class=\"style2\">鷓鴣天‧席上戲作</span>   <br />   秋月明眸兩鬢濃。衫兒貼體縐輕紅。清聲宛轉歌金縷，纖手殷勤捧玉鍾。   <br />   嬌婭奼，語惺松。酒香沸沸透羞容。劉郎莫恨相逢晚，且喜桃源路已通。  </p>  <p align=\"center\">   <span class=\"style2\">鷓鴣天‧題廣文官舍竹外梅花呈萬教</span>   <br />   閣雨浮雲寒尚輕。商量雪意未全成。莫嫌竹外蕭然處，忽有幽香透鼻清。   <br />   詩興逸，酒魂醒。主人留客更多情。不辭滿引成癡客，且為梅花醉一觥。  </p>  <p align=\"center\">   <span class=\"style2\">驀山溪</span>   <br />   淡妝西子，怎比西湖好。南北兩長堤，有庵畫、樓臺多少。   <br />   翠光千頃，一片淨琉璃，泛蘭舟，搖畫槳，盡日金樽倒。   <br />   名園精舍，總被遊人到。年少與佳人，供攜手、嬉遊歌笑。   <br />   夕陽西下，沈醉盡歸來，鞭寶馬，鬧午隨，簇著花藤轎。  </p>  <p align=\"center\">   <span class=\"style2\">驀山溪‧與何遂夫為壽</span>   <br />   韶華七換，阻慶生申旦。今日向高堂，載卮酒、為君滿勸。   <br />   繡簾低掛，瑞靄●香濃，倩雙娥，敲象板，緩緩歌珠貫。   <br />   芝蘭挺秀，俱是皇家彥。只這一般奇，見方寸、平生積善。   <br />   幾多厚德，天錫與遐齡，鬢長青，顏不老，日日開華宴。  </p>  <p align=\"center\">   <span class=\"style2\">減字木蘭花</span>   <br />   莎衫筠笠。正是村村農務急。綠水千畦。慚愧秧針出得齊。   <br />   風斜雨細。麥欲黃時寒又至。饁婦耕夫。畫作今年稔歲圖。  </p>  <p align=\"center\">   <span class=\"style2\">減字木蘭花‧詠梅呈萬教</span>   <br />   冰姿雪豔。天賦精神偏冷淡。惟有清香。何遜揚州暗斷腸。   <br />   孤芳好處。消得騷人題妙句。皴皵寒枝。未必生綃畫得宜。  </p>  <p align=\"center\">   <span class=\"style2\">蝶戀花‧和彭孚先韻</span>   <br />   滿架冰蕤開遍了。試問花神，留得春多少。清勝荀香嬌韻好。謝庭風月應難到。   <br />   酒釀新醅名不老。醉倒花前，真個無煩惱。滿座清歡供一笑。春酲拚卻明窗曉。  </p>  <p align=\"center\">   <span class=\"style2\">蝶戀花‧和人探梅</span>   <br />   羅幕護寒遮曉霧。愛日烘晴，又是年華暮。瀟灑江梅爭欲吐。暗香漏泄春來處。   <br />   何日尋芳溪畔路。挈榼攜筇，寫景論心素。千里相逢真曾遇。羨君解道江南句。  </p>  <p align=\"center\">   <span class=\"style2\">點絳唇</span>   <br />   過眼溪山，向來都是經行處。驂鸞人去。冷落吹簫侶。   <br />   小立江亭，愁對蒹葭浦。無情緒。酒杯慵舉。閑看江楓舞。  </p>  <p align=\"center\">   <span class=\"style2\">訴衷情</span>   <br />   無端風雨送清秋。天氣冷颼颼。行人先自離索，直是不禁愁。   <br />   思往事，憶前遊。淚難收。重陽近也，黃花依舊，誰伴清甌。  </p>  <p align=\"center\">   <span class=\"style2\">訴衷情</span>   <br />   柴扉人寂草生畦。藤蔓亂縈籬。秋淨楚天如水，雲葉度牆低。   <br />   同把盞，且伸眉。對殘暉。紅茱笑撚，黃菊斜簪，戀飲忘歸。  </p>  <p align=\"center\">   <span class=\"style2\">冉冉雲‧牡丹盛開，招同官小飲，賦此</span>   <br />   雨洗千紅又春晚。留牡丹、倚欄初綻。嬌婭奼、偏賦精神君看。算費盡、工夫點染。   <br />   帶露天香最清遠。太真妃、院妝體段。拚對花、滿把流霞頻勸。怕逐東風零亂。  </p>  <p align=\"center\">   <span class=\"style2\">水龍吟‧賡韻中秋</span>   <br />   晚晴一碧天如水，風約塵埃都掃。素娥睡起，玉輪穩駕，初離海表。   <br />   碾破秋雲，湧成銀闕，光欺南斗。想廣寒宮裡，風流女伴，應都把、仙歌奏。   <br />   夜永風生悄悄。耀冰雪、寒侵重嶠。今宵休道，從來此夕，陰多晴少。   <br />   坐久更深，露冷襟袖，不禁清曉。更天風吹下，桂香拂袂，想蟠根老。  </p>  <p align=\"center\">   <span class=\"style2\">柳梢青‧冬月海棠</span>   <br />   笑菊欺梅。嫌蜂卻蝶，壓盡寒荄。月下精神，醉時風韻，紅透香腮。   <br />   天工造化難猜。甚怪我、愁眉未開。故遣名花，淩霜帶露，先送春來。  </p>  <p align=\"center\">   <span class=\"style2\">少年遊‧用周美成韻</span>   <br />   繡羅褑子間金絲。打扮好容儀。曉雪明肌，秋波入鬢，鞋小步行遲。   <br />   冠兒時樣都相稱，花插楝雙枝。倩俏精神，風流情態，惟有粉郎知。  </p>  <p align=\"center\">   <span class=\"style2\">漢宮春</span>   <br />   向暖南枝，最是他瀟灑，先帶春回。因何事、向歲晚，攙占花魁。   <br />   天公著意，安排巧、特地教開。知道是，仙翁誕節，瓊英要泛金杯。   <br />   人學壽陽妝面，正樑州初按，羯鼓聲催。年年此花開後，宴啟蓬萊。   <br />   朱顏不老，算難教、綠野徘徊。消息好，行看父子，和羹鼎鼐鹽梅。  </p>  <p align=\"center\">   <span class=\"style2\">多麗‧壽邵郎中</span>   <br />   慶佳辰。熊羆協夢生申。記當年、曾遊月殿，笑談高躍龍津。   <br />   德彌高、源流孔孟，才迥出、黼黻卿雲。亟步華塗，蜚英騰茂，姓名端的簡楓宸。   <br />   最好是、雍容蘭省，直道事吾君。還知否，承明倦直，來撫斯民。   <br />   算人生、五馬最貴，朱旛畫戟行春。訟庭清、祥風和暢，鈴齋靜、佳氣氤氳。   <br />   壽宴香濃，梅繁柳嫩，年年今日勸芳樽。須通道、朱顏不老，眉壽等松椿。   <br />   從茲去，袞衣特立，廊廟經綸。  </p>  <p align=\"center\">   <span class=\"style2\">浣溪沙</span>   <br />   常記京華昔浪遊。青羅買笑萬金酬。醉中曾此當貂裘。   <br />   自恨山翁今老矣，惜花心性謾風流。清樽獨酌更何愁。  </p>  <p align=\"center\">   <span class=\"style2\">菩薩蠻</span>   <br />   石榴裙束纖腰嫋。金蓮穩襯弓靴小。嬌騃●羞人。傘低遮半身。   <br />   恩情如紙薄。方信當初錯。邂逅苦匆匆。還疑是夢中。  </p>  <p align=\"center\">   <span class=\"style2\">菩薩蠻‧用周美成韻</span>   <br />   而今怕聽相思曲。多情蹙損眉峰綠。惜別上扁舟。望窮江際樓。   <br />   蠻箋封了發。為憶人如雪。離恨寫教看。休令盟約寒。  </p>  <p align=\"center\">   <span class=\"style2\">西江月</span>   <br />   殘雪猶餘遠嶺。晚煙半隱寒林。溶溶春漲綠波深。時有漁人釣艇。   <br />   倚岸野梅墜粉。蘸溪宮柳搖金。憑欄凝佇酒初醒。料得誰知此景。  </p> "}