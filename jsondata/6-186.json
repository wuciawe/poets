{"id":"6-186","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>崔湜</b>   </font>  </div>  <p align=\"center\">字澄瀾，定州人。擢進士第，累轉左補闕。預修《三教珠英》，附武三思、   <br />   上官昭容，由考功員外郎驟遷中書舍人，兵部侍郎。俄拜中書侍郎，檢校吏   <br />   部侍郎，同中書門下平章事。為御史劾奏，貶江州司馬。安樂公主從中申護   <br />   ，改襄州刺史。韋氏稱制，復同中書門下三品。睿宗立，出為華州刺史，除   <br />   太子詹事。景雲中，太平公主引為中書令。明皇立，流嶺外。以嘗預逆謀，   <br />   追及荊州，賜死。湜執政時，年三十八。  </p>  <p align=\"center\">   <b>    <font color=\"#FF6600\">塞垣行（一作崔融詩）</font>   </b>   <br />   疾風捲溟海，萬里揚砂礫。仰望不見天，昏昏竟朝夕。   <br />   是時軍兩進，東拒復西敵。蔽山張旗鼓，間道潛鋒鏑。   <br />   精騎突曉圍，奇兵襲暗壁。十月邊塞寒，四山冱陰積。   <br />   雨雪雁南飛，風塵景西迫。昔我事討論，未嘗怠經籍。   <br />   一朝棄筆硯，十年操矛戟。豈要黃河誓，須勒燕然石。   <br />   可嗟牧羊臣，海上久為客。  </p>  <p align=\"center\">   <b>    <font color=\"#FF6600\">送梁卿王郎中使東蕃弔冊</font>   </b>   <br />   梁侯上卿秀，王子中台傑。贈冊綏九夷，旌旃下雙闕。   <br />   西堂禮樂送，南陌軒車別。征路入海雲，行舟溯江月。   <br />   茲邦久欽化，歷載歸朝謁。皇心諒所嘉，寄爾宣風烈。  </p>  <p align=\"center\">   <b>    <font color=\"#FF6600\">餞唐州高使君赴任</font>   </b>   <br />   芳春桃李時，京都物華好。為岳豈不貴，所悲涉遠道。   <br />   遠道不可思，宿昔夢見之。贈君雙佩刀，日夕視來期。  </p>  <p align=\"center\">   <b>    <font color=\"#FF6600\">冀北春望（一作崔液詩）</font>   </b>   <br />   回首覽燕趙，春生兩河間。曠然萬里餘，際海不見山。   <br />   雨歇青林潤，煙空綠野閒。問鄉何處所，目送白雲還。  </p>  <p align=\"center\">   <b>    <font color=\"#FF6600\">景龍二年餘自門下平章事削階授江州員外司馬…途中言志</font>   </b>   <br />   余本燕趙人，秉心愚且直。群籍備所見，孤貞每自飭。   <br />   徇祿期代耕，受任亦量力。幸逢休明時，朝野兩薦推。   <br />   一朝趨金門，十載奉瑤墀。入掌遷固筆，出參枚馬詞。   <br />   吏部既三踐，中書亦五期。進無負鼎說，退慚補袞詩。   <br />   常恐嬰悔吝，不得少酬私。嗷嗷路傍子，納謗紛無已。   <br />   上動明主疑，下貽大臣恥。毫髮顧無累，冰壺邈自持。   <br />   天道何期平，幽冤終見明。始佐廬陵郡，尋牧襄陽城。   <br />   彤幃荷新寵，朱黻蒙舊榮。力薄慚任重，恩深知命輕。   <br />   飭徒留前路，行子悲且慕。猶聞長樂鐘，尚辨青門樹。   <br />   慈親不忍訣，昆弟默相顧。去去勿重陳，川長日雲暮。  </p>  <p align=\"center\">   <b>    <font color=\"#FF6600\">大漠行（一作胡皓詩）</font>   </b>   <br />   單于犯薊壖，驃騎略蕭邊。南山木葉飛下地，北海蓬根亂上天。   <br />   蝌蚪連營太原道，魚麗合陣武威川。三軍遙倚仗，萬里相馳逐。   <br />   旌旆悠悠靜瀚源，鼙鼓喧喧動盧谷。窮徼上幽陵，吁嗟倦寢興。   <br />   馬蹄凍溜石，胡毳暖生冰。   <br />   雲沙泱漭天光閉，河塞陰沉海色凝。崆峒異國誰能託，蕭索邊心常不樂。   <br />   近見行人畏白龍，遙聞公主愁黃鶴。陽春半，岐路間，瑤台苑，玉門關。   <br />   百花芳樹紅將歇，二月蘭皋綠未還。陣雲不散魚龍水，雨雪猶飛鴻雁山。   <br />   山嶂連綿不可極，路遠辛勤夢顏色。北堂萱草不寄來，東園桃李長相憶。   <br />   漢將紛紜攻戰盈，胡寇蕭條幽朔清。韓君拜節偏知遠，鄭吉驅旌坐見迎。   <br />   火絕煙沉右西極，谷靜山空左北平。但使將軍能百戰，不須天子築長城。  </p>  <p align=\"center\">   <b>    <font color=\"#FF6600\">奉和登驪山高頂寓目應制</font>   </b>   <br />   名山何壯哉，玄覽一徘徊。御路穿林轉，旌門倚石開。   <br />   煙霞肘後發，河塞掌中來。不學蓬壺遠，經年猶未回。  </p>  <p align=\"center\">   <b>    <font color=\"#FF6600\">侍宴長寧公主東莊應制</font>   </b>   <br />   沁園東郭外，鸞駕一遊盤。水榭宜時陟，山樓向晚看。   <br />   席臨天女貴，杯接近臣歡。聖藻懸宸象，微臣竊仰觀。  </p>  <p align=\"center\">   <b>    <font color=\"#FF6600\">奉和送金城公主適西蕃應制</font>   </b>   <br />   懷戎前策備，降女舊因修。簫鼓辭家怨，旌旃出塞愁。   <br />   尚孩中念切，方遠御慈留。顧乏謀臣用，仍勞聖主憂。  </p>  <p align=\"center\">   <b>    <font color=\"#FF6600\">幸白鹿觀應制（一作鄭愔詩）</font>   </b>   <br />   御旗探紫菉，仙仗辟丹丘。捧藥芝童下，焚香桂女留。   <br />   鸞歌無歲月，鶴語記春秋。臣朔真何幸，常陪漢武遊。  </p>  <p align=\"center\">   <b>    <font color=\"#FF6600\">幸梨園亭觀打球應制（一作梨園亭子侍宴應制）</font>   </b>   <br />   年光陌上發，香輦禁中遊。草綠鴛鴦殿，花明翡翠樓。   <br />   寶杯承露酌，仙管雜風流。今日陪歡豫，皇恩不可酬。  </p>  <p align=\"center\">   <b>    <font color=\"#FF6600\">慈恩寺九日應制</font>   </b>   <br />   帝里重陽節，香園萬乘來。卻邪萸結佩，獻壽菊傳杯。   <br />   塔類承天湧，門疑待佛開。睿詞懸日月，長得仰昭回。  </p>  <p align=\"center\">   <b>    <font color=\"#FF6600\">折楊柳</font>   </b>   <br />   二月風光半，三邊戍不還。年華妾自惜，楊柳為君攀。   <br />   落絮縈衫袖，垂條拂髻鬟。那堪音信斷，流涕望陽關。  </p>  <p align=\"center\">   <b>    <font color=\"#FF6600\">邊愁</font>   </b>   <br />   九月蓬根斷，三邊草葉腓。風塵馬變色，霜雪劍生衣。   <br />   客思愁陰晚，邊書驛騎歸。慇勤鳳樓上，還袂及春暉。  </p>  <p align=\"center\">   <b>    <font color=\"#FF6600\">婕妤怨</font>   </b>   <br />   不分君恩斷，新妝視鏡中。容華尚春日，嬌愛已秋風。   <br />   枕席臨窗曉，帷屏向月空。年年後庭樹，榮落在深宮。  </p>  <p align=\"center\">   <b>    <font color=\"#FF6600\">酬杜麟台春思</font>   </b>   <br />   春還上林苑，花滿洛陽城。鴛衾夜凝思，龍鏡曉含情。   <br />   憶夢殘燈落，離魂暗馬驚。可憐朝與暮，樓上獨盈盈。  </p>  <p align=\"center\">   <b>    <font color=\"#FF6600\">寄天台司馬先生</font>   </b>   <br />   聞有三元客，祈仙九轉成。人間白雲返，天上赤龍迎。   <br />   尚惜金芝晚，仍攀琪樹榮。何年緱嶺上，一謝洛陽城。  </p>  <p align=\"center\">   <b>    <font color=\"#FF6600\">唐都尉山池</font>   </b>   <br />   曲渚颺輕舟，前溪釣晚流。雁翻蒲葉起，魚撥荇花游。   <br />   金子懸湘柚，珠房折海榴。幽尋惜未已，清月半西樓。  </p>  <p align=\"center\">   <b>    <font color=\"#FF6600\">江樓夕望</font>   </b>   <br />   試陟江樓望，悠悠去國情。楚山霞外斷，漢水月中平。   <br />   公子留遺邑，夫人有舊城。蒼蒼煙霧裡，何處是咸京。  </p>  <p align=\"center\">   <b>    <font color=\"#FF6600\">襄城即事（一作江樓有懷）</font>   </b>   <br />   子牟懷魏闕，元凱滯襄城。冠蓋仍為里，沙台尚識名。   <br />   山光晴後綠，江色晚來清。為問東流水，何時到玉京。  </p>  <p align=\"center\">   <b>    <font color=\"#FF6600\">秦州薛都督輓詞</font>   </b>   <br />   十里絳山幽，千年汾水流。碑傳門客見，劍是故人留。   <br />   隴樹煙含夕，山門月照秋。古來鐘鼎盛，共盡一蒿丘。  </p>  <p align=\"center\">   <b>    <font color=\"#FF6600\">奉和春日幸望春宮（一作立春內出彩花應制）</font>   </b>   <br />   澹蕩春光滿曉空，逍遙御輦入離宮。山河眺望雲天外，台榭參差煙霧中。   <br />   庭際花飛錦繡合，枝間鳥囀管弦同。即此歡娛齊鎬宴，唯應率舞樂薰風。  </p>  <p align=\"center\">   <b>    <font color=\"#FF6600\">奉和幸韋嗣立山莊侍宴應制</font>   </b>   <br />   丞相登前府，尚書啟舊林。式閭明主睿，榮族聖嬪心。   <br />   川狹旌門抵，巖高蔽帳臨。閒窗憑柳暗，小徑入松深。   <br />   雲捲千峰色，泉和萬籟吟。蘭迎天女佩，竹礙侍臣簪。   <br />   宸翰三光燭，朝榮四海欽。還嗟絕機叟，白首漢川陰。  </p>  <p align=\"center\">   <b>    <font color=\"#FF6600\">同李員外春閨</font>   </b>   <br />   落日啼連夜，孤燈坐徹明。捲簾雙燕入，披幌百花驚。   <br />   隴上寒應晚，閨中織未成。管弦愁不意，梳洗懶無情。   <br />   去歲聞西伐，今年送北征。容顏離別盡，流恨滿長城。  </p>  <p align=\"center\">   <b>    <font color=\"#FF6600\">襄陽早秋寄岑侍郎</font>   </b>   <br />   江城秋氣早，旭旦坐南闈。落葉驚衰鬢，清霜換旅衣。   <br />   時來矜早達，事往覺前非。體道徒推理，防身終昧微。   <br />   故人金華省，肅穆秉天機。誰念江漢廣，蹉跎心事違。  </p>  <p align=\"center\">   <b>    <font color=\"#FF6600\">贈蘇少府赴任江南余時還京</font>   </b>   <br />   丈夫不歎別，達士自安卑。攬泣固無趣，銜杯空爾為。   <br />   流雲春窈窕，去水暮逶迤。行舟忽東泛，歸騎亦西馳。   <br />   秦地多芳草，江潭有桂枝。誰言阻遐闊，所貴在相知。  </p>  <p align=\"center\">   <b>    <font color=\"#FF6600\">登總持寺閣</font>   </b>   <br />   宿雨清龍界，晨暉滿鳳城。升攀重閣迥，憑覽四郊明。   <br />   井邑周秦地，山河今古情。紆餘一水合，寥落五陵平。   <br />   處處風煙起，欣欣草木榮。故人不可見，冠蓋滿東京。  </p>  <p align=\"center\">   <b>    <font color=\"#FF6600\">早春邊城懷歸</font>   </b>   <br />   大漠羽書飛，長城未解圍。山川凌玉嶂，旌節下金微。   <br />   路向南庭遠，書因北雁稀。鄉關搖別思，風雪散戎衣。   <br />   歲盡仍為客，春還尚未歸。明年征騎返，歌舞及芳菲。  </p>  <p align=\"center\">   <b>    <font color=\"#FF6600\">至桃林塞作</font>   </b>   <br />   去國未千里，離家已再旬。丹心恆戀闕，白首更辭親。   <br />   懷璧常貽訓，捐金詎得鄰。抱冤非忤物，罹謗豈由人。   <br />   不濫辭終辨，無瑕理竟伸。黻還中省舊，符與外台新。   <br />   塞上同遷客，江潭異逐臣。淚垂非屬峴，腸斷固由秦。   <br />   歲月行遒盡，山川難重陳。始知亭伯去，還是拙謀身。  </p>  <p align=\"center\">   <b>    <font color=\"#FF6600\">襄陽作</font>   </b>   <br />   廟堂初解印，郡邸忽腰章。按節巡河右，鳴騶入漢陽。   <br />   城臨南峴出，樹繞北津長。好學風猶扇，誇才俗未忘。   <br />   江山跨七澤，煙雨接三湘。蛟浦菱荷淨，漁舟橘柚香。   <br />   醉中求習氏，夢裡憶襄王。宅壞仍思鳳，碑存更憶羊。   <br />   下車慚政美，閉閣幸時康。多謝南征術，於今尚不亡。  </p>  <p align=\"center\">   <b>    <font color=\"#FF6600\">喜入長安</font>   </b>   <br />   雲日能催曉，風光不惜年。賴逢征客盡，歸在落花前。  </p>  <p align=\"center\">   <b>    <font color=\"#FF6600\">奉和幸韋嗣立山莊應制</font>   </b>   <br />   竹徑桃源本出塵，松軒茅棟別驚新。御蹕何須林下駐，山公不是俗中人。  </p> "}