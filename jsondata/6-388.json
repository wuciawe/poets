{"id":"6-388","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">鬼怪詩</font>    <font color=\"#FF6600\">     <br />     <br />     塚上答太宗‧慕容垂    </font>   </b>   <br />   我昔勝君昔，君今勝我今。榮華各異代，何用苦追尋。  </div>  <p align=\"center\">   <b>    <font color=\"#FF6600\">遺畫工詩‧釋明解</font>   </b>   <br />   握手不能別，撫膺聊自傷。痛矣時陰短，悲哉泉路長。   <br />   松林驚野吹，荒隧落寒霜。言離何以贈，留心內典章。  </p>  <p align=\"center\">   <b>    <font color=\"#FF6600\">夜吟‧巴峽鬼</font>   </b>   <br />   秋徑填黃葉，寒摧露草根。猿聲一叫斷，客淚數重痕。  </p>  <p align=\"center\">   <b>    <font color=\"#FF6600\">愧謝詩‧河湄鬼</font>   </b>   <br />   我本邯鄲士，祇役死河湄。不得家人哭，勞君行路悲。  </p>  <p align=\"center\">   <b>    <font color=\"#FF6600\">擲裴武公詩‧介冑鬼</font>   </b>   <br />   屢策羸驂歷亂峋，叢嵐映日晝如昏。長橋駕險浮天漢，危棧通岐觸岫雲。   <br />   卻念淮陰空得計，又嗟忠武不堪聞。廢興盡系前生數，休炫英雄勇冠軍。  </p>  <p align=\"center\">   <b>    <font color=\"#FF6600\">死後詩‧李叔霽</font>   </b>   <br />   忽作無期別，沈冥恨有餘。長安雖不遠，無信可傳書。  </p>  <p align=\"center\">   <b>    <font color=\"#FF6600\">洋州館夜吟‧竇裕</font>   </b>   <br />   門依楚水岸，身寄洋州館。望月獨相思，塵襟淚痕滿。  </p>  <p align=\"center\">   <b>    <font color=\"#FF6600\">獻元載‧書生</font>   </b>   <br />   城東城西舊居處，城裡飛花亂如絮。海燕啣泥欲下來，屋裡無人卻飛去。  </p>  <p align=\"center\">   <b>    <font color=\"#FF6600\">詩二首‧虎丘石壁鬼</font>   </b>   <br />   高松多悲風，蕭蕭清且哀。南山接幽壟，幽壟空崔嵬。   <br />   白日徒昭昭，不照長夜台。雖知生者樂，魂魄安能回。   <br />   況復念所親，慟哭心肝摧。慟哭更何言，哀哉復哀哉。  </p>  <p align=\"center\">神仙不可學，形化空遊魂。白日非我朝，青松為我門。   <br />   雖復隔幽顯，猶知念子孫。何以遣悲惋，萬物歸其根。   <br />   寄語世上人，莫厭臨芳樽。莊生問枯骨，三樂成虛言。  </p>  <p align=\"center\">   <b>    <font color=\"#FF6600\">祭後見石上詩‧虎丘石壁鬼</font>   </b>   <br />   幽明雖異路，平昔忝攻文。欲知潛昧處，山北兩孤墳。  </p>  <p align=\"center\">   <b>    <font color=\"#FF6600\">詠浮雲‧陸憑</font>   </b>   <br />   虛虛復空空，瞬息天地中。假合成此像，吾亦非吾躬。  </p>  <p align=\"center\">   <b>    <font color=\"#FF6600\">呈李續‧韓弇</font>   </b>   <br />   我有敵國讎，無人可為雪。每至秦隴頭，遊魂自嗚咽。  </p>  <p align=\"center\">   <b>    <font color=\"#FF6600\">和崔侍御‧尉佗</font>   </b>   <br />   千歲荒台隳路隅，一煩太守重椒塗。感君拂拭意何極，贈爾美婦與明珠。  </p>  <p align=\"center\">   <b>    <font color=\"#FF6600\">贈竇丞‧劉溉</font>   </b>   <br />   冥路杳杳人不知，不用苦說使人悲。喜得逢君傳家信，後會茫茫何處期。  </p>  <p align=\"center\">   <b>    <font color=\"#FF6600\">敘幽冤‧鄭瓊羅</font>   </b>   <br />   痛填心兮不能語，寸斷腸兮訴何處。春生萬物妾不生，更恨香魂不相遇。  </p>  <p align=\"center\">   <b>    <font color=\"#FF6600\">過台城感舊‧沈青箱</font>   </b>   <br />   六代舊山川，興亡幾百年。繁華今寂寞，朝市昔喧闐。   <br />   夜月琉璃水，春風卵色天。傷時與懷古，垂淚國門前。  </p>  <p align=\"center\">   <b>    <font color=\"#FF6600\">詩‧襄陽舉人</font>   </b>   <br />   流水涓涓芹努芽，織烏西飛客還家。荒村無人作寒食，殯宮空對棠梨花。  </p>  <p align=\"center\">   <b>    <font color=\"#FF6600\">踏歌‧河中鬼</font>   </b>   <br />   河水流溷溷，山頭種蕎麥。兩個胡孫門底來，東家阿嫂決一百。  </p>  <p align=\"center\">   <b>    <font color=\"#FF6600\">題少陵別墅‧蕭微</font>   </b>   <br />   新構茅齋野澗東，松楸交影足悲風。人間歲月如流水，何事頻行此路中。  </p>  <p align=\"center\">   <b>    <font color=\"#FF6600\">夢張垂贈詩‧張省躬</font>   </b>   <br />   慼慼復慼慼，秋堂百年色。而我獨茫茫，荒郊遇寒食。  </p>  <p align=\"center\">   <b>    <font color=\"#FF6600\">秋月聯句‧商山三丈夫</font>   </b>   <br />   秋月圓如鏡，--王步兵   <br />   秋風利似刀。--蕭中郎   <br />   秋雲輕比絮，--梁璟   <br />   秋草細如毛。--諸葛長史  </p>  <p align=\"center\">   <b>    <font color=\"#FF6600\">天明聯句</font>   </b>   <br />   幽樹高高影，--蕭中郎   <br />   山花寂寂香。--王步兵   <br />   山天遙歷歷，--諸葛長史   <br />   山水急湯湯。--梁璟  </p>  <p align=\"center\">   <b>    <font color=\"#FF6600\">贈張珽‧鄭適</font>   </b>   <br />   昔為吟風嘯月人，今為吟風嘯月身。塚壞路邊吟嘯罷，安知今日又勞神。  </p>  <p align=\"center\">   <b>    <font color=\"#FF6600\">西軒詩‧甘露寺鬼</font>   </b>   <br />   趙壹能為賦，鄒陽解獻書。可惜西江水，不救轍中魚。  </p>  <p align=\"center\">偉哉橫海鱗，壯矣垂天翼。一旦失風水，翻為螻蟻食。   <br />   功遂侔昔人，保退無智力。既涉太行險，茲路信難陟。  </p>  <p align=\"center\">握裡龍蛇紙上鸞，逡巡千幅不將難。顧雲已往羅隱耄，更有何人逞筆端。</p>  <p align=\"center\">   <b>    <font color=\"#FF6600\">降巫詩‧邵謁</font>   </b>   <br />   青山山下少年郎，失意當時別故鄉。惆悵不堪回首望，隔溪遙見舊書堂。  </p>  <p align=\"center\">   <b>    <font color=\"#FF6600\">贈雷殿直‧石恪</font>   </b>   <br />   衡陽去此正三年，一路程途甚坦然。深邃門牆三楚外，清風池館五峰前。   <br />   西邊市井來商客，東岸汀洲簇釣船。公退只應無別事，朱陵後洞看神仙。  </p>  <p align=\"center\">   <b>    <font color=\"#FF6600\">吟‧富春沙際鬼</font>   </b>   <br />   陊江三十年，潮打形骸朽。家人都不知，何處奠杯酒。  </p>  <p align=\"center\">   <b>    <font color=\"#FF6600\">又吟‧富春沙際鬼</font>   </b>   <br />   莫問我姓名，向君言亦空。潮生沙骨冷，魂魄悲秋風。  </p>  <p align=\"center\">   <b>    <font color=\"#FF6600\">獻高駢‧趙天田</font>   </b>   <br />   我昔勝君昔，君今勝我今。人生一世事，何用苦相侵。  </p>  <p align=\"center\">   <b>    <font color=\"#FF6600\">吟‧九華山白衣</font>   </b>   <br />   澗水潺潺聲不絕，溪壟茫茫野花發。自去自來人不知，歸時唯對空山月。  </p>  <p align=\"center\">   <b>    <font color=\"#FF6600\">詩‧田達誠宅鬼</font>   </b>   <br />   天然與我一靈通，還與人間事不同。要識吾家真姓字，天地南頭一段紅。  </p>  <p align=\"center\">   <b>    <font color=\"#FF6600\">秋夜吟‧長安中鬼</font>   </b>   <br />   六街鼓歇行人絕，九衢茫茫室有月（吟）。   <br />   九衢生人何勞勞，長安土盡槐根高（和）。  </p>  <p align=\"center\">   <b>    <font color=\"#FF6600\">題窗上詩‧隔窗鬼</font>   </b>   <br />   何人窗下讀書聲，南斗欄杆北斗橫。千里思家歸不得，春風腸斷石頭城。  </p>  <p align=\"center\">   <b>    <font color=\"#FF6600\">柱上詩‧巴陵館鬼</font>   </b>   <br />   爺娘送我青楓根，不記青楓幾回落。當時手刺衣上花，今日為灰不堪著。  </p>  <p align=\"center\">   <b>    <font color=\"#FF6600\">留別安鳳‧徐侃</font>   </b>   <br />   君寄長安久，恥不還故鄉。我別長安去，切在慰高堂。不意與離恨，泉下亦難忘。  </p>  <p align=\"center\">   <b>    <font color=\"#FF6600\">附：安鳳贈別徐侃‧安鳳</font>   </b>   <br />   一自離鄉國，十年在咸秦。泣盡卞和血，不逢一故人。   <br />   今日舊友別，羞此漂泊身。離情吟詩處，麻衣掩淚頻。   <br />   淚別各分袂，且及來年春。  </p>  <p align=\"center\">   <b>    <font color=\"#FF6600\">述懷‧商山客死生</font>   </b>   <br />   家住驛北路，百里無四鄰。往來不相問，寂寂山家春。  </p>  <p align=\"center\">南岡夜蕭蕭，青松與白楊。家人應有夢，遠客已無腸。   <br />   白草寒露裡，亂山明月中。是夕苦吟罷，寒燭與君同。  </p>  <p align=\"center\">   <b>    <font color=\"#FF6600\">續鄭郊吟‧塚中人</font>   </b>   <br />   塚上兩竿竹，風吹常裊裊。--鄭郊   <br />   下有百年人，長眠不知曉。--塚中人  </p>  <p align=\"center\">   <b>    <font color=\"#FF6600\">題壁‧崇聖寺鬼</font>   </b>   <br />   禁煙佳節同遊此，正值酴醾夾岸香。緬首十年前往事，強吟風景亂愁腸。  </p>  <p align=\"center\">策馬暫尋原上路，落花芳草尚依然。家亡國破一場夢，惆悵又逢寒食天。</p>  <p align=\"center\">   <b>    <font color=\"#FF6600\">血書詩‧任彥思家鬼</font>   </b>   <br />   物類易遷變，我行人不見。珍重任彥思，相別日已遠。  </p>  <p align=\"center\">   <b>    <font color=\"#FF6600\">贈馬植‧峽中白衣</font>   </b>   <br />   截竹為筒作笛吹，鳳凰池上鳳凰飛。嗯，勞君更向黔南去，即是陶鈞萬類時。  </p>  <p align=\"center\">   <b>    <font color=\"#FF6600\">題芭蕉葉上‧張仁寶</font>   </b>   <br />   寒食家家盡禁煙，野棠風墜小花鈿。如今空有孤魂夢，半在嘉陵半錦川。  </p>  <p align=\"center\">   <b>    <font color=\"#FF6600\">官坡館聯句‧崔常侍</font>   </b>   <br />   床頭錦衾班復班，架上朱衣殷復殷。空庭朗月閒復閒，夜長路遠山復山。  </p>  <p align=\"center\">   <b>    <font color=\"#FF6600\">亡後見形詩‧李煜</font>   </b>   <br />   異國非所志，煩勞殊清閒。驚濤千萬里，無乃見鍾山。  </p>  <p align=\"center\">   <b>    <font color=\"#FF6600\">同鹿門少年馬紹隆冥遊詩·同望荊門‧龐德公</font>   </b>   <br />   千年故國歲華奔，一柱高台已斷魂。唯有峴亭清夜月，與君長嘯學蘇門。  </p>  <p align=\"center\">   <b>    <font color=\"#FF6600\">同鹿門少年馬紹隆冥遊詩·憶荊南‧龐德公</font>   </b>   <br />   高名宋玉遺閒麗，作賦蘭成絕盛才。誰似遼東千歲鶴，倚天華表卻歸來。  </p>  <p align=\"center\">   <b>    <font color=\"#FF6600\">貽常夷詩‧朱均</font>   </b>   <br />   平生遊城郭，殂沒委荒榛。自我辭人世，不知秋與春。   <br />   牛羊久來牧，松柏幾成薪。分絕車馬好，甘隨狐兔群。   <br />   何處清風至，君子幸為鄰。烈烈盛名德，依依佇良賓。   <br />   千年何旦暮，一室動人神。喬木如在望，通衢良易遵。   <br />   高門儻無隔，向與析龍津。  </p>  <p align=\"center\">   <b>    <font color=\"#FF6600\">空館夜歌‧夷陵女郎</font>   </b>   <br />   明月清風，良宵會同。星河易翻，歡娛不終。   <br />   綠樽翠杓，為君斟酌。今夕不飲，何時歡樂。  </p>  <p align=\"center\">楊柳楊柳，裊裊隨風急。西樓美人春夢長，繡簾斜捲千條入。   <br />   玉戶金缸，願陪君王。邯鄲宮中，金石絲簧。   <br />   衛女秦娥，左右成行。紈縞繽紛，翠眉紅妝。   <br />   王歡顧盼，為王歌舞。願得君歡，常無災苦。  </p>  <p align=\"center\">   <b>    <font color=\"#FF6600\">贈夫詩三首‧孔氏</font>   </b>   <br />   不忿成故人，掩涕每盈巾。死生今有隔，相見永無因。  </p>  <p align=\"center\">匣裡殘妝粉，留將與後人。黃泉無用處，恨作塚中塵。</p>  <p align=\"center\">有意懷男女，無情亦任君。欲知腸斷處，明月照孤墳。</p>  <p align=\"center\">   <b>    <font color=\"#FF6600\">答夫詩二首（唐晅妻張氏）‧張氏</font>   </b>   <br />   不分殊幽顯，那堪異古今。陰陽徒自隔，聚散兩難心。  </p>  <p align=\"center\">蘭階兔月斜，銀燭半含花。自憐長夜客，泉路以為家。</p>  <p align=\"center\">   <b>    <font color=\"#FF6600\">附：唐晅悼妻詩‧唐晅</font>   </b>   <br />   寢室悲長簟，妝樓泣鏡台。獨悲桃李節，不共夜泉開。   <br />   魂兮若有感，彷彿夢中來。  </p>  <p align=\"center\">常時華堂靜，笑語度更籌。恍惚人事改，冥寞委荒丘。   <br />   陽原歌薤露，陰壑惜藏舟。清夜妝台月，空想畫眉愁。  </p>  <p align=\"center\">   <b>    <font color=\"#FF6600\">贈妻詩‧唐晅</font>   </b>   <br />   嶧陽桐半死，延津劍一沈。如何宿昔內，空負百年心。  </p>  <p align=\"center\">   <b>    <font color=\"#FF6600\">贈姊‧韋璜</font>   </b>   <br />   修短各有分，浮華亦非真。斷腸泉壤下，幽憂難具陳。   <br />   淒淒白楊風，日暮堪愁人。  </p>  <p align=\"center\">   <b>    <font color=\"#FF6600\">贈夫二首（題雲泉台客韋璜）‧韋璜</font>   </b>   <br />   不得長相守，青春夭蕣華。舊遊今永已，泉路卻為家。   <br />   早知離別切人心，悔作從來恩愛深。黃泉冥寞雖長逝，白日屏帷還重尋。  </p>  <p align=\"center\">   <b>    <font color=\"#FF6600\">贈嫂（序云阿嫂相疑留詩）‧韋璜</font>   </b>   <br />   赤心用盡為相知，慮後防前只定疑。案牘可申生節目，桃符雖聖欲何為。  </p>  <p align=\"center\">   <b>    <font color=\"#FF6600\">與獨孤穆冥會詩‧臨淄縣主</font>   </b>   <br />   江都昔喪亂，闕下多構兵。豺虎恣吞噬，干戈日縱橫。   <br />   逆徒自外至，半夜開重城。膏血浸宮殿，刀槍倚簷楹。   <br />   今知從逆者，乃是公與卿。白刃污黃屋，邦家遂因傾。   <br />   疾風知勁草，世亂識忠臣。哀哀獨孤公，臨死乃結纓。   <br />   天地既板蕩，雲雷時未亨。今者二百載，幽懷猶未平。   <br />   山河風月古，陵寢露煙青。君子秉祖德，方垂忠烈名。   <br />   華軒一惠顧，土室以為榮。丈夫立志操，存沒感其情。   <br />   求義若可託，誰能抱幽貞。（縣主贈穆）   <br />   皇天昔降禍，隋室若綴旒。患難在雙闕，干戈連九州。   <br />   出門皆凶豎，所向多逆謀。白日忽然暮，頹波不可收。   <br />   望夷既結釁，宗社亦貽羞。溫室兵始合，宮闈血已流。   <br />   憫哉吹簫子，悲啼下鳳樓。霜刃徒見逼，玉笄不可求。   <br />   羅襦遺侍者，粉黛成仇讎。邦國已淪覆，餘生誓不留。   <br />   英英將軍祖，獨以社稷憂。丹血濺黼扆，豐肌染戈矛。   <br />   今來見禾黍，盡日悲宗周。玉樹已寂寞，泉台千萬秋。   <br />   感茲一顧重，願以死節酬。幽顯儻不昧，終焉契綢繆。   <br />   （穆答縣主）   <br />   平陽縣中樹，久作廣陵塵。不意何郎至，黃泉重見春。   <br />   （來家歌人詩）   <br />   金閨久無主，羅袂坐生塵。願作吹簫伴，同為騎鳳人。   <br />   （穆諷縣主就禮）   <br />   朱軒下長路，青草啟孤墳。猶勝陽台上，空看朝暮雲。   <br />   （縣主許穆詩）   <br />   露草芊芊，頹塋未遷。自我居此，於今幾年。與君先祖，   <br />   疇昔恩波。死生契闊，忽此相過。誰謂佳期，尋當別離。   <br />   俟君之北，攜手同歸。（縣主請遷葬詩）   <br />   伊彼維揚，在天一方。驅馬悠悠，忽來異鄉。情通幽顯，   <br />   獲此相見。義感疇昔，言存繾綣。清江桂洲，可以遨遊。   <br />   惟子之故，不遑淹留。（穆答縣主）  </p>  <p align=\"center\">   <b>    <font color=\"#FF6600\">與李章武贈答詩‧王氏婦</font>   </b>   <br />   怨鴦綺，知結幾千絲。別後尋交頸，應傷未別時。   <br />   （章武贈王氏鴛鴦綺）   <br />   捻指環，相思見環重相憶。願君永持玩，循環無終極。   <br />   （王氏答李章武白玉指環）   <br />   河漢已傾斜，神魂欲超越。願郎更回抱，終天從此訣。   <br />   （王氏贈別李章武）   <br />   分從幽顯隔，豈謂有佳期。寧辭重重別，所歎去何之。   <br />   （章武答王氏）   <br />   昔辭懷後會，今別便終天。新悲與舊恨，千古閉窮泉。   <br />   （王氏再贈章武）   <br />   後期杳無約，前恨已相尋。別路無行信，何因得寄心。   <br />   （章武再答王氏）   <br />   水不西歸月暫圓，令人惆悵古城邊。蕭條明早分岐路，知更相逢何歲年。   <br />   （章武懷念王氏）  </p>  <p align=\"center\">   <b>    <font color=\"#FF6600\">附：李助為章武賦‧李助</font>   </b>   <br />   石沉遼海闊，劍別楚天長。會合知無日，離心滿夕陽。  </p>  <p align=\"center\">   <b>    <font color=\"#FF6600\">與曾季衡冥會詩‧王麗真</font>   </b>   <br />   五原分袂真吳越，燕拆鶯離芳草歇。年少煙花處處春，北邙空恨清秋月。  </p>  <p align=\"center\">莎草青青雁欲歸，玉腮珠淚灑臨岐。雲鬟飄去香風盡，愁見鶯啼紅樹枝。</p>  <p align=\"center\">   <b>    <font color=\"#FF6600\">贈段何‧客戶裡女子</font>   </b>   <br />   樂廣清羸經幾年，奼娘相託不論錢。輕盈妙質歸何處，惆悵碧樓紅玉鈿。  </p>  <p align=\"center\">   <b>    <font color=\"#FF6600\">湖城廳吟‧密陀僧</font>   </b>   <br />   黃帝上天時，鼎湖元在茲。七十二玉女，化作黃金芝。  </p>  <p align=\"center\">   <b>    <font color=\"#FF6600\">謝王軒‧西施</font>   </b>   <br />   妾自吳宮還越國，素衣千載無人識。當時心比金石堅，今日為君堅不得。  </p>  <p align=\"center\">   <b>    <font color=\"#FF6600\">附：王軒題西施石詩‧王軒</font>   </b>   <br />   嶺上千峰秀，江邊細草春。今逢浣紗石，不見浣紗人。  </p>  <p align=\"center\">   <b>    <font color=\"#FF6600\">附：軒詩‧王軒</font>   </b>   <br />   佳人去千載，溪山久寂寞。野水浮白煙，巖花自開落。   <br />   猿鳥舊清音，風月閒樓閣。無語立斜陽，幽情入天幕。  </p>  <p align=\"center\">   <b>    <font color=\"#FF6600\">西施詩‧西施</font>   </b>   <br />   高花巖外曉相鮮，幽鳥雨中啼不歇。紅雲飛過大江西，從此人間怨風月。  </p>  <p align=\"center\">   <b>    <font color=\"#FF6600\">附：軒詩‧王軒</font>   </b>   <br />   當時計拙笑將軍，何事安邦賴美人。一自仙葩入吳國，從茲越國更無春。  </p>  <p align=\"center\">   <b>    <font color=\"#FF6600\">西施詩‧西施</font>   </b>   <br />   雲霞出沒群峰外，鷗鳥浮沉一水間。一自越兵齊振地，夢魂不到虎丘山。  </p>  <p align=\"center\">   <b>    <font color=\"#FF6600\">與蕭曠冥會詩（甄后留別蕭曠）‧甄后</font>   </b>   <br />   玉箸凝腮憶魏宮，朱弦一弄洗清風。明晨追賞應愁寂，沙渚煙銷翠羽空。  </p>  <p align=\"center\">   <b>    <font color=\"#FF6600\">與蕭曠冥會詩（織綃女詩）‧織綃女</font>   </b>   <br />   織綃泉底少歡娛，更勸蕭郎盡酒壺。愁見玉琴彈別鶴，又將清淚滴真珠。  </p>  <p align=\"center\">   <b>    <font color=\"#FF6600\">與蕭曠冥會詩（蕭曠答詩）‧蕭曠</font>   </b>   <br />   紅蘭吐艷間夭桃，自喜尋芳數已遭。珠佩鵲橋從此斷，遙天空恨碧雲高。  </p>  <p align=\"center\">   <b>    <font color=\"#FF6600\">五原夜吟‧沙磧女子</font>   </b>   <br />   雲鬟消盡轉蓬稀，埋骨窮荒失所依。牧馬不嘶沙月白，孤魂空逐雁南飛。  </p>  <p align=\"center\">   <b>    <font color=\"#FF6600\">與顏浚冥會詩‧陳宮妃嬪</font>   </b>   <br />   秋草荒台響夜蛩，白楊凋盡減悲風。彩箋曾擘欺江總，綺閣塵消玉樹空。  </p>  <p align=\"center\">寶閣排雲稱望仙，五雲高艷擁朝天。清溪猶有當時月，應照瓊花綻綺筵。</p>  <p align=\"center\">素魄初圓恨翠娥，繁華濃艷竟如何。南朝唯有長江水，依舊門前作逝波。</p>  <p align=\"center\">簫管清吟怨麗華，秋江寒月綺窗斜。慚非後主題箋客，得見臨春閣上花。</p>  <p align=\"center\">   <b>    <font color=\"#FF6600\">驛樓誦詩‧湘中女子</font>   </b>   <br />   紅樹醉秋色，碧溪彈夜弦。佳期不可再，風雨杳如年。  </p>  <p align=\"center\">   <b>    <font color=\"#FF6600\">贈楊蘊中‧薛濤</font>   </b>   <br />   玉漏聲長燈耿耿，東牆西牆時見影。月明窗外子規啼，忍使孤魂愁夜永。  </p>  <p align=\"center\">   <b>    <font color=\"#FF6600\">葬後見形詩‧張太華</font>   </b>   <br />   獨臥經秋墮鬢蟬，白楊風起不成眠。尋思往日椒房寵，淚濕夜襟損翠鈿。  </p>  <p align=\"center\">   <b>    <font color=\"#FF6600\">謝李若沖‧張太華</font>   </b>   <br />   符吏匆匆叩夜扃，便隨金簡出幽冥。蒙師薦拔恩非淺，領得生神九過經。  </p>  <p align=\"center\">   <b>    <font color=\"#FF6600\">幽恨詩‧安邑坊女</font>   </b>   <br />   卜得上峽日，秋江風浪多。巴陵一夜雨，腸斷木蘭歌。  </p>  <p align=\"center\">   <b>    <font color=\"#FF6600\">和檢詩‧韋檢亡姬</font>   </b>   <br />   春雨濛濛不見天，家家門外柳和煙。如今腸斷空垂淚，歡笑重追別有年。  </p>  <p align=\"center\">   <b>    <font color=\"#FF6600\">附：檢悼亡姬詩‧韋檢</font>   </b>   <br />   寶劍化龍歸碧落，嫦娥隨月下黃泉。一杯酒向青春晚，寂寞書窗恨獨眠。  </p>  <p align=\"center\">   <b>    <font color=\"#FF6600\">夢後自題‧韋檢</font>   </b>   <br />   白浪漫漫去不回，浮雲飛盡日西頹。始皇陵上千年樹，銀鴨金鳧也變灰。  </p>  <p align=\"center\">   <b>    <font color=\"#FF6600\">與夫同詠詩‧蘇檢妻</font>   </b>   <br />   楚水平如鏡，周回白鳥飛。金陵幾多地，一去不知歸。  </p>  <p align=\"center\">   <b>    <font color=\"#FF6600\">與夫同詠詩‧蘇檢</font>   </b>   <br />   還吳東去過澄城，樓上清風酒半醒。想得到家春已暮，海棠千樹已凋零。  </p>  <p align=\"center\">   <b>    <font color=\"#FF6600\">冥會詩‧宮嬪</font>   </b>   <br />   爭不逢人話此身，此身長夜不知春。自從國破家亡後，隴上惟添芳草新。  </p>  <p align=\"center\">休說人間恨戀多，況逢佳客此相過。堂中縱有千般樂，爭及陽春一曲歌。</p>  <p align=\"center\">幽谷窮花似妾身，縱懷香艷吐無因。多情公子能相訪，應解回風暫借春。</p>  <p align=\"center\">恩情未足曉光催，數朵眠花未得開。卻羨一雙金扼臂，得隨人世出將來。</p>  <p align=\"center\">   <b>    <font color=\"#FF6600\">與謝翱贈答詩‧金車美人</font>   </b>   <br />   陽台後會杳無期，碧樹煙深玉漏遲。半夜香風滿庭月，花前空賦別離詩。   <br />   相思無路莫相思，風裡花開只片時。惆悵金閨卻歸去，曉鶯啼斷綠楊枝。  </p>  <p align=\"center\">一紙華箋灑碧雲，餘香猶在墨猶新。空添滿目淒涼事，不見三山縹緲人。   <br />   斜月照衣今夜夢，落花啼鳥去年春。紅閨更有堪愁處，窗上蟲絲几上塵。  </p>  <p align=\"center\">惆悵佳期一夢中，武陵春色盡成空。欲知離別偏堪恨，只為音塵兩不通。   <br />   愁態上眉凝淺綠，淚痕侵臉落輕紅。雙輪暫與王孫駐，明日西馳又向東。  </p>  <p align=\"center\">   <b>    <font color=\"#FF6600\">贈朋詩‧魏朋妻</font>   </b>   <br />   孤墳臨清江，每睹白日晚。松影搖長風，蟾光落巖甸。   <br />   故鄉千里餘，親戚罕相見。望望空雲山，哀哀淚如霰。   <br />   恨為泉台客，復此異鄉縣。願言敦疇昔，勿以棄疵賤。  </p>  <p align=\"center\">   <b>    <font color=\"#FF6600\">題明月堂二首‧劉氏亡婦</font>   </b>   <br />   蟬鬢驚秋華髮新，可憐紅隙盡埃塵。西山一夢何年覺，明月堂前不見人。  </p>  <p align=\"center\">玉鉤風急響丁東，回首西山似夢中。明月堂前人不到，庭前一夜老秋風。</p>  <p align=\"center\">   <b>    <font color=\"#FF6600\">詩（金陵黃進士夢遇台城故妓，自云今為吳神樂部）‧故台城妓</font>   </b>   <br />   歌罷玉樓月，舞殘金縷衣。勻鈿收迸節，斂黛別重闈。   <br />   網斷蛛猶織，樑春燕不歸。那堪回首處，江步野棠飛。  </p>  <p align=\"center\">   <b>    <font color=\"#FF6600\">金陵詞‧故台城妓</font>   </b>   <br />   宮中細草香紅濕，宮內纖腰碧窗泣。唯有虹樑春燕雛，猶傍珠簾玉鉤立。  </p>  <p align=\"center\">   <b>    <font color=\"#FF6600\">示宋善威‧無名女鬼</font>   </b>   <br />   月落三株樹，日映九重天。良夜歡宴罷，暫別庚申年。  </p>  <p align=\"center\">   <b>    <font color=\"#FF6600\">詩‧無名鬼</font>   </b>   <br />   江上檣竿一百尺，山中樓台十二重。山僧樓上望江上，指點檣竿笑殺儂。  </p>  <p align=\"center\">仙人未必便仙去，還在人間人不知。手把白鬚從兩鹿，相逢卻問姓名誰。</p>  <p align=\"center\">   <b>    <font color=\"#FF6600\">渾家門客聯句</font>   </b>   <br />   自與渾家鄰，馨香遂滿身。無心好清靜，人用去灰塵。--麻大   <br />   終朝每去依煙火，春至還歸養子孫。--和且耶   <br />   曾向苻王筆端坐，爾來求食渾家門。--和且耶  </p>  <p align=\"center\">   <br />   <b>    <font color=\"#FF6600\">長鬚國駙馬詠妻‧長鬚國駙馬</font>   </b>   <br />   花無葉不妍，女無須亦丑。丈人試遣總無，未必不如總有。  </p>  <p align=\"center\">   <b>    <font color=\"#FF6600\">原陵老翁吟‧原陵老翁</font>   </b>   <br />   野田荊棘春，閨閣綺羅新。出沒頭上日，生死眼前人。   <br />   欲知我家在何處，北邙松柏正為鄰。  </p>  <p align=\"center\">洛陽女兒羅綺多，無奈孤翁老去何，奈爾何。</p>  <p align=\"center\">正色鴻燾，神思化伐。穹施後承，光負玄設。   <br />   嘔淪吐萌，垠倪散截。迷腸郗曲，霨零霾曀。   <br />   雀毀龜水，健馳御屈。拿尾研動。袾袾哳哳。   <br />   湣用秘功，以嶺以穴。柂薪伐藥，莽榤萬茁。   <br />   嘔律則祥，佛倫惟薩。牡虛無有，頤咽蕊屑。   <br />   肇素未來，晦明興滅。（狐書一）  </p>  <p align=\"center\">五行七曜，成此閏餘。上帝降靈，歲且涒徐。   <br />   蛇蛻其皮，吾亦神攄。九九六六，束身天除。   <br />   何以充喉，吐納太虛。何以蔽踝，霞袂雲袽。   <br />   哀爾浮生，櫛比荒墟。吾復麗氣，還形之初。   <br />   在帝左右，道濟忽諸。（狐書二）  </p>  <p align=\"center\">   <b>    <font color=\"#FF6600\">述懷‧嚴含質</font>   </b>   <br />   昔為仙子今為虎，流落陰崖足風雨。更將斑毳被餘身，千載空山萬般苦。  </p>  <p align=\"center\">   <b>    <font color=\"#FF6600\">題壁‧嚴含質</font>   </b>   <br />   下玄八千億甲子，丹飛先生嚴含質。謫下中天被斑革，六千甲子。   <br />   血食澗飲廁猿狖，下濁界。景雲元紀升太一。  </p>  <p align=\"center\">   <b>    <font color=\"#FF6600\">無題‧李微</font>   </b>   <br />   偶因狂疾成殊類，災患相仍不可逃。今日爪牙誰敢敵，當時聲跡共相高。   <br />   我為異物蓬茅下，君已乘軺氣勢豪。此夕溪山對明月，不成長嘯但成嗥。  </p>  <p align=\"center\">   <b>    <font color=\"#FF6600\">維揚空莊四怪聯句</font>   </b>   <br />   齊紈魯縞如霜雪，寥亮高聲予所發。--故杵   <br />   嘉賓良會清夜時，煌煌燈燭我能持。--燈台   <br />   清冷之泉候朝汲，桑綆相牽常出入。--水桶   <br />   爨薪貯泉相煎熬，充他口腹我為勞。--破鐺  </p>  <p align=\"center\">   <b>    <font color=\"#FF6600\">柳藏經二絕句‧柳藏經</font>   </b>   <br />   寒水停園沼，秋池滿敗荷。杜門窮典籍，所得事今多。  </p>  <p align=\"center\">誰謂三才貴，余觀萬化同。心虛嫌蠹食，年老怯狂風。</p>  <p align=\"center\">   <b>    <font color=\"#FF6600\">太白山魔誑道士詩</font>   </b>   <br />   三秋稽顙叩真靈，龍虎交時金液成。絳雪既凝身可度，蓬壺頂上彩雲生。  </p>  <p align=\"center\">   <b>    <font color=\"#FF6600\">金缶魅詩</font>   </b>   <br />   色分藍葉青，聲比磬中鳴。七月初七夜，吾當示汝形。  </p>  <p align=\"center\">   <b>    <font color=\"#FF6600\">東陽夜怪詩（安智高詠聚雪為山）</font>   </b>   <br />   誰家掃雪滿庭前，萬壑千峰在一拳。吾心不覺侵衣冷，曾向此中居幾年。  </p>  <p align=\"center\">   <b>    <font color=\"#FF6600\">東陽夜怪詩（安智高病中自述二首）</font>   </b>   <br />   擁褐藏名無定蹤，流沙千里度衰容。傳得南宗心地後，此身應便老雙峰。  </p>  <p align=\"center\">為有閻浮珍重因，遠離西國赴咸秦。自從無力休行道，且作頭陀不繫身。</p>  <p align=\"center\">   <b>    <font color=\"#FF6600\">東陽夜怪詩（盧倚馬寄同侶二首）</font>   </b>   <br />   長安城東洛陽道，車輪不息塵浩浩。爭利貪前競著鞭，相逢儘是塵中老。  </p>  <p align=\"center\">日晚長川不計程，離群獨步不能鳴。賴有青青河畔草，春來猶得慰羈情。</p>  <p align=\"center\">   <b>    <font color=\"#FF6600\">東陽夜怪詩（敬去文詠雪獻曹州房）</font>   </b>   <br />   愛此飄颻六出公，輕瓊冷絮舞長空。當時正逐秦丞相，騰躑川原喜北風。  </p>  <p align=\"center\">   <b>    <font color=\"#FF6600\">東陽夜怪詩（敬去文言志二首）</font>   </b>   <br />   事君同樂義同憂，那校糟糠滿志休。不是守株空待兔，終當逐鹿出林丘。  </p>  <p align=\"center\">少年長負饑鷹用，內顧曾無寵鶴心。秋草驅除思去宇，平原毛血興從禽。</p>  <p align=\"center\">   <b>    <font color=\"#FF6600\">東陽夜怪詩（奚銳金近作三首）</font>   </b>   <br />   舞鏡爭鸞彩，臨場定鶻拳。正思仙仗日，翹首仰樓前。  </p>  <p align=\"center\">養斗形如木，迎春質似泥。信如風雨在，何憚跡卑棲。</p>  <p align=\"center\">為脫田文難，常懷紀渻恩。欲知疏野態，霜曉叫荒村。</p>  <p align=\"center\">   <b>    <font color=\"#FF6600\">東陽夜怪詩</font>   </b>   <br />   亂魯負虛名，遊秦感寧生。候驚丞相喘，用識葛盧鳴。   <br />   黍稷滋農具，軒車乏道情。近來筋力退，一志在歸耕。  </p>  <p align=\"center\">   <b>    <font color=\"#FF6600\">東陽夜怪詩</font>   </b>   <br />   為慚食肉主恩深，日晏蟠蜿臥錦衾。且學志人知白黑，那將好爵動吾心。  </p>  <p align=\"center\">   <b>    <font color=\"#FF6600\">東陽夜怪詩（胃藏瓠題舊業詩）</font>   </b>   <br />   鳥鼠是家川，周王昔獵賢。一從離子卯，應見海桑田。  </p>  <p align=\"center\">   <b>    <font color=\"#FF6600\">田四郎求婚聯句</font>   </b>   <br />   一點紅裳出翠微，秋天雲靜月離離。--（田四郎）   <br />   天曹使者徒回首，何不從他九族卑。--（堂上人）  </p>  <p align=\"center\">   <b>    <font color=\"#FF6600\">黑駒別盧傳素詩</font>   </b>   <br />   既食丈人粟，又飽丈人芻。今日相償了，永離三惡途。  </p>  <p align=\"center\">   <b>    <font color=\"#FF6600\">筆精詩</font>   </b>   <br />   昔荷蒙恬惠，尋遭仲叔投。夫君不指使，何處覓銀鉤。  </p>  <p align=\"center\">學問從君有，詩書自我傳。須知王逸少，名價動千年。</p>  <p align=\"center\">能令音信通千里，解致龍蛇運八行。惆悵江生不相賞，應緣自負好文章。</p>  <p align=\"center\">   <b>    <font color=\"#FF6600\">二斑與寧茵賦詩</font>   </b>   <br />   曉讀雲水靜，夜吟山月高。焉能履虎尾，豈用學牛刀。--寧茵   <br />   但得居林嘯，焉能當路蹲。渡河何所適，終是怯劉琨。--斑寅   <br />   無非悲寧戚，終是怯庖丁。若遇龔為守，蹄涔向北溟。--斑特  </p>  <p align=\"center\">   <b>    <font color=\"#FF6600\">白田獺魅別村女詩</font>   </b>   <br />   潮來逐潮上，潮落在空灘。有來終有去，情易復情難。   <br />   腸斷腸中子，明月秋江寒。  </p>  <p align=\"center\">   <b>    <font color=\"#FF6600\">邢君才舊宅三怪詩‧鐵銚</font>   </b>   <br />   昔日炎炎徒自知，今無烽灶欲何為。可憐國柄全無用，曾見家人下第時。  </p>  <p align=\"center\">   <b>    <font color=\"#FF6600\">邢君才舊宅三怪詩‧破笛</font>   </b>   <br />   當時得意氣填心，一曲君前直萬金。今日不如庭下竹，風來猶得學龍吟。  </p>  <p align=\"center\">   <b>    <font color=\"#FF6600\">邢君才舊宅三怪詩‧禿帚</font>   </b>   <br />   頭焦鬢禿但心存，力盡塵埃不復論。莫笑今來同腐草，曾經終日掃朱門。  </p>  <p align=\"center\">   <b>    <font color=\"#FF6600\">維揚少年與孟氏贈答詩（孟氏遊家園作）‧孟氏</font>   </b>   <br />   可惜春時節，依然獨自遊。無端兩行淚，長只對花流。  </p>  <p align=\"center\">   <b>    <font color=\"#FF6600\">維揚少年與孟氏贈答詩（孟氏贈答少年）‧孟氏</font>   </b>   <br />   誰家少年兒，心中暗自欺。不道終不可，可即恐郎知。  </p>  <p align=\"center\">   <b>    <font color=\"#FF6600\">維揚少年與孟氏贈答詩（少年答孟氏）‧少年</font>   </b>   <br />   神女得張碩，文君遇長卿。逢時兩相得，聊足慰多情。  </p>  <p align=\"center\">   <b>    <font color=\"#FF6600\">胡志忠題戶</font>   </b>   <br />   恃勇禍必嬰，恃強勢必傾。胡為萬金子，而與惡物爭。   <br />   休將逝魄趨府庭，止於此館歸冥冥。  </p>  <p align=\"center\">   <b>    <font color=\"#FF6600\">高侍郎詩</font>   </b>   <br />   危冠高袖楚宮妝，獨步閒庭逐夜涼。自把玉簪敲砌竹，清歌一曲月如霜。  </p>  <p align=\"center\">   <b>    <font color=\"#FF6600\">呂氏宅妖誓師詞</font>   </b>   <br />   天馬斜飛度三止，上將橫行擊四方。輜車直入無迴翔，六甲次第不乖行。  </p>  <p align=\"center\">   <b>    <font color=\"#FF6600\">袁少年詩（猿）</font>   </b>   <br />   風波千里闊，台榭半天高。此興將何比，身知插羽毛。  </p>  <p align=\"center\">峰巒多秀色，松桂足清聲。自有山林趣，全忘城闕情。</p>  <p align=\"center\">羅浮南海外，昔日已聞之。千里來遊覽，幽情我自知。</p>  <p align=\"center\">   <b>    <font color=\"#FF6600\">東柯院妖謔杜令</font>   </b>   <br />   雖共蒿蘭伍，南朝有宗祖。莫打綠袍人，空中且歌舞。  </p>  <p align=\"center\">堪憐木邊土，非兒不似女。瘦馬上高山，登臨何自苦。</p>  <p align=\"center\">   <b>    <font color=\"#FF6600\">嵩山小兒吟</font>   </b>   <br />   我本長生深山內，更何入他不二門。爭如訪取舊時伴，休更朝夕勞神魂。  </p>  <p align=\"center\">   <b>    <font color=\"#FF6600\">魚腹丹書</font>   </b>   <br />   九登龍門山，三飲太湖水。畢竟不成龍，命負張鬍子。  </p>  <p align=\"center\">   <b>    <font color=\"#FF6600\">魚身字</font>   </b>   <br />   三度過海，兩度上漢。行至勒漠，命屬柏君。  </p>  <p align=\"center\">   <b>    <font color=\"#FF6600\">孫長史女與焦封贈答詩‧孫長史女</font>   </b>   <br />   妾失鴛鴦伴，君方萍梗遊。少年歡醉後，只恐苦相留。  </p>  <p align=\"center\">心常名宦外，終不恥狂遊。誤入桃源裡，仙家爭肯留。</p>  <p align=\"center\">鵲橋織女會，也是不多時。今日送君處，羞言連理枝。</p>  <p align=\"center\">但保同心結，無勞織錦詩。蘇秦求富貴，自有一回時。</p>  <p align=\"center\">   <b>    <font color=\"#FF6600\">石甕寺燈魅詩</font>   </b>   <br />   涼風暮起驪山空，長生殿鎖霜葉紅。朝來試入華清宮，分明憶得開元中。  </p>  <p align=\"center\">金殿不勝秋，月斜石樓冷。誰是相顧人，褰帷弔孤影。   <br />   煙滅石樓空，悠悠永夜中。虛心怯秋雨，艷質畏飄風。   <br />   向壁殘花碎，侵階墜葉紅。還如失群鶴，飲恨在雕籠。  </p>  <p align=\"center\">   <b>    <font color=\"#FF6600\">洛下女郎歌（紅裳人）</font>   </b>   <br />   皎潔玉顏勝白雪，況乃當年對風月。沉吟不敢怨春風，自歎容華暗消歇。  </p>  <p align=\"center\">   <b>    <font color=\"#FF6600\">洛下女郎歌（白衣人）</font>   </b>   <br />   絳衣披拂露盈盈，淡染胭脂一朵輕。自恨紅顏留不住，莫怨春風道薄情。  </p>  <p align=\"center\">   <b>    <font color=\"#FF6600\">袁長官女詩（摘萱草吟）</font>   </b>   <br />   彼見是忘憂，此看同腐草。青山與白雲，方展我懷抱。  </p>  <p align=\"center\">   <b>    <font color=\"#FF6600\">袁長官女詩（題峽山僧壁）</font>   </b>   <br />   剛被恩情役此心，無端變化幾湮沈。不如逐伴歸山去，長笑一聲煙霧深。  </p>  <p align=\"center\">   <b>    <font color=\"#FF6600\">真符女與申屠澄贈和詩（澄贈）</font>   </b>   <br />   一尉慚梅福，三年愧孟光。此情何所喻，川上有鴛鴦。  </p>  <p align=\"center\">   <b>    <font color=\"#FF6600\">真符女與申屠澄贈和詩（女和）</font>   </b>   <br />   琴瑟情雖重，山林志自深。常憂時節變，辜負百年心。  </p>  <p align=\"center\">   <b>    <font color=\"#FF6600\">夭桃詩</font>   </b>   <br />   鉛華久御向人間，欲捨鉛華更慘顏。縱有青丘吟夜月，無因重照舊雲鬟。  </p>  <p align=\"center\">   <b>    <font color=\"#FF6600\">青衣春條詩</font>   </b>   <br />   幽室鎖妖艷，無人蘭蕙芳。春風三十載，不盡羅衣香。  </p>  <p align=\"center\">   <b>    <font color=\"#FF6600\">明器婢詩</font>   </b>   <br />   獨持巾櫛掩玄關，小帳無人燭影殘。昔日羅衣今化盡，白楊風起隴頭寒。  </p>  <p align=\"center\">   <b>    <font color=\"#FF6600\">妙香詞</font>   </b>   <br />   勸君酒莫辭，花落拋舊枝。只有北邙山下月，清光到死也相隨。  </p>  <p align=\"center\">   <b>    <font color=\"#FF6600\">廬山女贈朱樸（鯉魚）</font>   </b>   <br />   但持冰潔心，不識風霜冷。任是懷禮容，無人顧形影。  </p>  <p align=\"center\">知君久積池塘夢，遣我方思變動來。操執若同顏叔子，今宵寧免淚盈腮。</p>  <p align=\"center\">   <b>    <font color=\"#FF6600\">青蘿帳女贈穆郎（榕樹）</font>   </b>   <br />   團圓今夕色光輝，結了同心翠帶垂。此後莫教塵點染，他年長照歲寒姿。  </p>  <p align=\"center\">   <b>    <font color=\"#FF6600\">褰帳</font>   </b>   <br />   揉藍綠色麴塵開，靜見三星入坐來。桂影已圓攀折後，子孫長作棟樑材。  </p>  <p align=\"center\">   <b>    <font color=\"#FF6600\">題碧花箋</font>   </b>   <br />   珠露素中書繾綣，青蘿帳裡寄鴛鴦。自憐孤影清秋夕，灑淚裴回滴冷光。  </p>  <p align=\"center\">   <b>    <font color=\"#FF6600\">白蘋洲碧衣女子吟</font>   </b>   <br />   碧水色堪染，白蓮香正濃。分飛俱有恨，此別幾時逢。   <br />   藕隱玲瓏玉，花藏縹緲容。何當假雙翼，聲影暫相從。  </p>  <p align=\"center\">   <b>    <font color=\"#FF6600\">新林驛女吟示歐陽訓（生飛蟲）</font>   </b>   <br />   月明階悄悄，影只腰身小。誰是鶱翔人，願為比翼鳥。  </p>  <p align=\"center\">   <b>    <font color=\"#FF6600\">擊盤歌送歐陽訓酒</font>   </b>   <br />   飛燕身輕未是輕，枉將弱質在巖扃。今來不得同鴛枕，相伴神魂入杳冥。  </p>  <p align=\"center\">   <b>    <font color=\"#FF6600\">白衣女子木葉上詩</font>   </b>   <br />   桃花洞口開，香蕊落莓苔。佳景雖堪玩，蕭郎殊未來。  </p>  <p align=\"center\">   <b>    <font color=\"#FF6600\">席上歌</font>   </b>   <br />   洞府深沉春日長，山花無主自芬芳。憑欄寂寂看明月，欲種桃花待阮郎。  </p>  <p align=\"center\">   <b>    <font color=\"#FF6600\">鳳凰台怪和歌四首</font>   </b>   <br />   深閨閒鎖難成夢，那得同衾共繡床。一自與郎江上別，霜天更自覺宵長。  </p>  <p align=\"center\">愁聽黃鶯喚友聲，空閨曙色夢初成。窗間總有花箋紙，難寄妾心字字明。</p>  <p align=\"center\">寂靜璇閨度歲年，並頭蓮葉又如錢。愁人獨處那堪此，安得君來獨枕眠。</p>  <p align=\"center\">臥病匡床香屢添，夜深猶有一絲煙。懷君無計能成夢，更恨砧聲到枕邊。   <br />  </p> "}