{"id":"7-40","content":"   <div align=\"center\">   <span class=\"style1\">王采</span>  </div>  <p align=\"center\">   <span class=\"style2\">漁家傲</span>   <br />   日月無根天不老。浮生總被消磨了。   <br />   陌上紅塵常擾擾。昏復曉。一場大夢誰先覺。   <br />   雒水東流山四繞。路傍幾個新華表。   <br />   見說在時官職好。爭通道。冷煙寒雨埋荒草。   <br />   <br />   <span class=\"style2\">浣溪沙</span>   <br />   雪裡東風未過江。隴頭先折一枝芳。如今疏影照溪塘。   <br />   北客乍驚無綠葉，東君應笑不紅妝。玉真愛著淡衣裳。  </p>  <p align=\"center\">   <span class=\"style2\">浣溪沙</span>   <br />   扇影輕搖一線香。斜紅勻過晚來妝。嬌多無事做淒涼。   <br />   借問誰教春易老，幾時能勾夜何長。舊歡新恨總思量。  </p>  <p align=\"center\">   <span class=\"style2\">浣溪沙</span>   <br />   珠箔隨簷一桁垂。繡屏遮枕四邊移。春歸人懶日遲遲。   <br />   舊事只將雲入夢，新歡重借月為期。晚來花動隔牆枝。  </p>  <p align=\"center\">   <span class=\"style2\">玉樓春</span>   <br />   秋閨思入江南遠。簾幕低垂閑不捲。玉珂聲斷曉屏空，好夢驚回還起懶。   <br />   風輕只覺香煙短。陰重不知天色晚。隔窗人語趁朝歸，旋整宿妝勻睡臉。  </p>  <p align=\"center\">   <span class=\"style2\">玉樓春</span>   <br />   繡屏曉夢鴛鴦侶。可惜夜來歡聚取。幾聲低語記曾聞，一段新愁看乍覷。   <br />   繁紅洗盡胭脂雨。春被楊花勾引去。多情只有舊時香，衣上經年留得住。  </p>  <p align=\"center\">   <span class=\"style2\">蝶戀花</span>   <br />   燕子來時春未老。紅蠟團枝，費盡東君巧。煙雨弄晴芳意惱。兩餘特地殘妝好。   <br />   斜倚青樓臨遠道。不管傍人，密共東君笑。都見嬌多情不少。丹青傳得傾城貌。  </p>  <p align=\"center\">   <span class=\"style2\">蝶戀花</span>   <br />   濯錦江頭春欲暮。枝上繁紅，著意留春住。祗恐東君嫌面素。新妝剩把胭脂傳。   <br />   曉夢驚寒初過雨。寂寞珠簾，問有餘花否。悵望草堂無一語。丹青傳得凝情處。  </p>  <p align=\"center\">   <span class=\"style2\">蝶戀花</span>   <br />   穠豔嬌春春婉娩。雨惜風饒，學得宮妝淺。愛把綠眉都不展。無言脈脈情何限。   <br />   花下當時紅粉面。准擬新年，都向花前見。爭奈武陵人易散。丹青傳得閨中怨。  </p>  <p align=\"center\">   <span class=\"style2\">蝶戀花</span>   <br />   鏤雪成花檀作蕊。愛伴秋千，搖曳東風裡。翠袖年年寒食淚。為伊牽惹愁無際。   <br />   幽豔偏宜春雨細。紅粉欄杆，有個人相似。鈿合金釵誰與寄。丹青傳得淒涼意。  </p>  <p align=\"center\">   <span class=\"style2\">蝶戀花</span>   <br />   暈綠抽芽新葉鬥。掩映嬌紅，脈脈群芳後。京兆畫眉樊素口。風恣別是閨房秀。   <br />   新篆題詩霜實就。換得瓊琚，心事偏長久。應是春來初覺有。丹青傳得厭厭瘦。  </p>  <p align=\"center\">   <span class=\"style2\">蝶戀花</span>   <br />   花為年年春易改。待放柔條，繫取長春在。宮樣妝成還可愛。鬢邊斜作拖枝戴。   <br />   每到無情風雨大。檢點群芳，卻是深叢耐。搖曳綠蘿金縷帶。丹青傳得妖嬈態。  </p> "}