{"id":"6-104","content":"   <center>   <b>    <font face=\"標楷體\" size=\"+3\" color=\"#FF6600\">李咸用</font>   </b>   <p>與來鵬同時。工詩。不第。嘗應辟為推官。有披沙集六卷。今編為三卷。</p>   <p>    <b>     <font color=\"#FF6600\">水仙操</font>    </b>    <br />    大波相拍流水鳴，蓬山鳥獸多奇形。琴心不喜亦不驚，安弦緩爪何泠泠。    <br />    水仙縹緲來相迎，伯牙從此留嘉名。嶧陽散木虛且輕，重華斧下知其聲。    <br />    <a target=\"_blank\" href=\"http://140.111.1.40/yitic/frc/frc05495.htm\">●</a>絲相糾成淒清，調和引得薰風生。指底先王長養情，曲終天下稱太平。    <br />    後人好事傳其曲，有時聲足意不足。始峨峨兮復洋洋，但見山青兼水綠。    <br />    成連入海移人情，豈是本來無嗜欲。琴兮琴兮在自然，不在徽金將軫玉。   </p>   <p>    <b>     <font color=\"#FF6600\">雞鳴曲</font>    </b>    <br />    海樹相扶烏影翹，戴紅拍翠聲膠膠。鴛瓦凍危金距趫，誇雄鬥氣爭相高。    <br />    漏殘雨急風蕭蕭，患亂忠臣欺寶刀。霜濃月薄星昭昭，太平才子能歌謠。    <br />    山翁夢斷出衡茅，谷口霧中饑虎號，離人枕上心忉忉。   </p>   <p>    <b>     <font color=\"#FF6600\">西門行</font>    </b>    <br />    勞禽不擇枝，饑虎不畏檻。君子當固窮，無為仲由濫。    <br />    爾奮空拳彼擊劍，水縱長瀾火飛焰。漢高偶試神蛇驗，武王龜筮驚人險。    <br />    四龍或躍猶依泉，小狐勿恃沖波膽。   </p>   <p>    <b>     <font color=\"#FF6600\">輕薄怨</font>    </b>    <br />    花驄躞蹀游龍驕，連連寶節揮長鞘。鳳雛麟子皆至交，春風相逐垂楊橋。    <br />    捻笙軟玉開素苞，畫樓閃閃紅裾搖。碧蹄偃蹇連金鑣，狂情十里飛相燒。    <br />    西母青禽輕飄飄，分環破璧來往勞。黃金千鎰新一宵，少年心事風中毛。    <br />    明朝何處逢嬌饒，門前桃樹空夭夭。   </p>   <p>    <b>     <font color=\"#FF6600\">長歌行</font>    </b>    <br />    要衣須破束，欲炙須解牛。當年不快意，徒為他人留。    <br />    百歲之約何悠悠，華髮星星稀滿頭。峨眉螓首聊我仇，圓紅闕白令人愁。    <br />    何不夕引清奏，朝登翠樓，逢花便折，聞勝即遊？    <br />    鼓腕騰棍晴雷收，舞腰困褭垂楊柔。象箸擊折歌勿休，玉山未到非風流。    <br />    眼前有物俱是夢，莫將身作黃金仇。死生同域不用懼，富貴在天何足憂！   </p>   <p>    <b>     <font color=\"#FF6600\">巫山高</font>    </b>    <br />    通蜀連秦山十二，中有妖靈會人意。鬥艷傳情世不知，楚王魂夢春風裡。    <br />    雨態雲容多似是，色荒見物皆成媚。露泫煙愁巖上花，至今猶滴相思淚。    <br />    西眉南臉人中美，或者皆聞無所利。忍聽憑虛巧佞言，不求萬壽翻求死。   </p>   <p>    <b>     <font color=\"#FF6600\">公無渡河</font>    </b>    <br />    有叟有叟何清狂，行搔短髮提壺漿。亂流直涉神洋洋，妻止不聽追沈湘。    <br />    偕老不偕死，箜篌遺淒涼。刳松輕穩琅玕長，連呼急榜庸何妨。    <br />    見溺不援能語狼，忍聽麗玉傳悲傷。   </p>   <p>    <b>     <font color=\"#FF6600\">春雨</font>    </b>    <br />    大帝閒吹破凍風，青雲融液流長空。天人醉引玄酒注，傾香旋入花根土。    <br />    濕塵輕舞唐唐春，神娥無跡莓苔新。老農私與牧童論，紛紛便是倉箱本。   </p>   <p>    <b>     <font color=\"#FF6600\">石版歌</font>    </b>    <br />    雲根劈裂雷斧痕，龍泉切璞青皮皴。直方挺質貞且真，當庭卓立凝頑神。    <br />    春雨流膏成立文，主人性靜看長新。明月夜來回短影，何如照冷太湖濱。   </p>   <p>    <b>     <font color=\"#FF6600\">春宮詞</font>    </b>    <br />    風和氣淑宮殿春，感陽體解思君恩。眼光滴滴心振振，重瞳不轉憂生民。    <br />    女當為妾男當臣，男力百歲在，女色片時新。用不用，唯一人。    <br />    敢放天寵私微身，六宮萬國教誰賓？   </p>   <p>    <b>     <font color=\"#FF6600\">富貴曲</font>    </b>    <br />    畫藻雕山金碧彩，鴛鴦疊翠眠晴靄。編珠影裡醉春庭，團紅片下攢歌黛。    <br />    革咽絲煩歡不改，繳絳垂緹忽如晦。活花起舞夜春來，蠟焰煌煌天日在。    <br />    雪暖瑤杯鳳髓融，紅拖象箸猩唇細。空中漢轉星移蓋，火城擁出隨朝會。    <br />    車如雷兮馬如龍，鬼神辟易不敢害。冠峨劍重鏘環珮，步入天門相真宰。    <br />    開口長為爵祿筌，回眸便是公卿罪。珍珠索得龍宮貧，膏腴刮下蒼生背。    <br />    九野干戈指著心，威福滿拳猶未快。我聞周公貴為天子弟，富有半四海，    <br />    蔑有驕奢貽後悔。紅錦障收，珊瑚樹碎，至今笑石崇王愷。   </p>   <p>    <b>     <font color=\"#FF6600\">獨鵠吟</font>    </b>    <br />    碧玉喙長丹頂圓，亭亭危立風松間。啄萍吞鱗意已闌，舉頭咫尺輕重天。    <br />    黑翎白本排雲煙，離群脫侶孤如仙。披霜唳月驚嬋娟，逍遙忘卻還青田。    <br />    鳶寒鴉晚空相喧，時時側耳清泠泉。   </p>   <p>    <b>     <font color=\"#FF6600\">煌煌京洛行</font>    </b>    <br />    長安近甸巡遊遍，洛陽尋有黃龍見。千乘萬騎如雷轉，差差清蹕祥雲捲。    <br />    百司舊分當玉殿，太平官屬無遺彥。歌鐘沸激香塵散，晨旗隱隱羅軒冕。    <br />    周公舊跡生紅蘚，瀍澗波光春照晚。但聽嵩山萬歲聲，將軍旗鼓何時偃。   </p>   <p>    <b>     <font color=\"#FF6600\">升天行</font>    </b>    <br />    堂堂削玉青蠅喧，寒鴉啄鼠愁飛鸞。梳玄洗白逡巡間，蘭言花笑俄衰殘。    <br />    盤金束紫身屬官，強仁小德終無端。不如服取長流丹，潛神卻入黃庭閒。    <br />    志定功成飛九關，逍遙長揖辭人寰。空中龍駕時迴旋，左雲右鶴翔翩聯。    <br />    雙童樹節當風翻，常娥倚桂開朱顏。河邊牛子星郎牽，三清宮殿浮晴煙。    <br />    玉皇據案方凝然，仙官立仗森幢幡。引余再拜歸仙班，清聲妙色視聽安。    <br />    餐和飲順中腸寬，虛無之樂不可言。   </p>   <p>    <b>     <font color=\"#FF6600\">緋桃花歌</font>    </b>    <br />    上帝春宮思麗絕，夭桃變態求新悅。便是花中傾國容，牡丹露泣長門月。    <br />    野樹滴殘龍戰血，曦車碾下朝霞屑。惆悵東風未解狂，爭教此物芳菲歇。   </p>   <p>    <b>     <font color=\"#FF6600\">短歌行</font>    </b>    <br />    一樽綠酒綠於染，拍手高歌天地險。上得青雲下不難，下在黃埃上須漸。    <br />    少年歡樂須及時，莫學懦夫長泣岐。白日欲沈猶未沈，片月已來天半垂。    <br />    坎鼓鏗鐘殺愁賊，挼碎是非佯不識。長短高卑不可求，莫歎人生頭雪色。   </p>   <p>    <b>     <font color=\"#FF6600\">小松歌</font>    </b>    <br />    幽人不喜凡草生，秋鋤斸得寒青青。庭閒土瘦根腳獰，風搖雨拂精神醒。    <br />    短影月斜不滿尺，清聲細入鳴蛩翼。天人戲剪蒼龍髯，參差簇在瑤階側。    <br />    金精水鬼欺不得，長與東皇逞顏色。勁節暫因君子移，貞心不為麻中直。   </p>   <p>    <b>     <font color=\"#FF6600\">大雪歌</font>    </b>    <br />    同雲慘慘如天怒，寒龍振鬣飛干雨。玉圃花飄朵不勻，銀河風急驚砂度。    <br />    謝客憑軒吟未住，望中頓失縱橫路。應是羲和倦曉昏，暫反元元歸太素。    <br />    歸太素，不知歸得人心否？   </p>   <p>    <b>     <font color=\"#FF6600\">塘上行</font>    </b>    <br />    橫塘日澹秋雲隔，浪織輕颸羅冪冪。紅綃撇水盪舟人，畫橈摻摻柔荑白。    <br />    鯉魚虛擲無消息，花老蓮疏愁未摘。卻把金釵打綠荷，懊惱露珠穿不得。   </p>   <p>    <b>     <font color=\"#FF6600\">寓意</font>    </b>    <br />    直道荊棘生，斜徑紅塵起。蒼蒼杳無言，麒麟回瑞趾。    <br />    東風如未來，飛雪終不已。不知姜子牙，何處釣流水。   </p>   <p>    <b>     <font color=\"#FF6600\">劍喻</font>    </b>    <br />    黯黯秋水寒，至剛非可缺。風胡不出來，攝履人相蔑。    <br />    縱挺倚天形，誰是躬提挈。願將百煉身，助我王臣節。   </p>   <p>    <b>     <font color=\"#FF6600\">蒼頡台</font>    </b>    <br />    先賢憂民詐，觀跡成綱紀。自有書契來，爭及結繩理。   </p>   <p>    <b>     <font color=\"#FF6600\">荊山</font>    </b>    <br />    良工指君疑，真玉卻非玉。寄言懷寶人，不須傷手足。   </p>   <p>    <b>     <font color=\"#FF6600\">自君之出矣</font>    </b>    <br />    自君之出矣，鸞鏡空塵生。思君如明月，明月逐君行。   </p>   <p>    <b>     <font color=\"#FF6600\">妾薄命</font>    </b>    <br />    妾命何太薄，不及宮中水。時時對天顏，聲聲入君耳。   </p>   <p>    <b>     <font color=\"#FF6600\">君子行</font>    </b>    <br />    君子慎所履，小人多所疑。尼甫至聖賢，猶為匡所縻。   </p>   <p>    <b>     <font color=\"#FF6600\">銅雀台</font>    </b>    <br />    但見西陵慘明月，女妓無因更相悅。有虞曾不有遺言，滴盡湘妃眼中血。   </p>   <p>    <b>     <font color=\"#FF6600\">婕妤怨</font>    </b>    <br />    莫恃芙蓉開滿面，更有身輕似飛燕。不得團圓長近君，珪月    <a target=\"_blank\" href=\"http://140.111.1.40/yitic/frc/frc14871.htm\">●</a>時泣秋扇。   </p>   <p>    <b>     <font color=\"#FF6600\">悲哉行</font>    </b>    <br />    雲色陰沈弄秋氣，危葉高枝恨深翠。用卻春風力幾多，微霜逼迫何容易。   </p>   <p>    <b>     <font color=\"#FF6600\">攜手曲</font>    </b>    <br />    攜手春復春，未嘗漸離別。夭夭風前花，纖纖日中雪。    <br />    不敢怨於天，唯驚添歲月。不敢怨於君，只怕芳菲歇。    <br />    芳菲若長然，君恩應不絕。   </p>   <p>    <b>     <font color=\"#FF6600\">空城雀</font>    </b>    <br />    啾啾空城雀，一啄數跳躍。寧尋覆轍餘，豈比巢危幕。    <br />    茫茫九萬鵬，百雉且為樂。   </p>   <p>    <b>     <font color=\"#FF6600\">放歌行</font>    </b>    <br />    蠢蠢荼蓼蟲，薨薨避葵薺。悠悠狷者心，寂寂厭清世。    <br />    如何不食甘，命合苦其噬。如何不趣時，分合辱其體。    <br />    至哉先哲言，於物不凝滯。   </p>   <p>    <b>     <font color=\"#FF6600\">猛虎行</font>    </b>    <br />    猛虎不怯敵，烈士無虛言。怯敵辱其班，虛言負其恩。    <br />    爪牙欺白刃，果敢無前陣。須知易水歌，至死無悔吝。   </p>   <p>    <b>     <font color=\"#FF6600\">隴頭行</font>    </b>    <br />    行人何彷徨，隴頭水嗚咽。寒沙戰鬼愁，白骨風霜切。    <br />    薄日朦朧秋，怨氣陰雲結。殺成邊將名，名著生靈滅。   </p>   <p>    <b>     <font color=\"#FF6600\">關山月</font>    </b>    <br />    離離天際雲，皎皎關山月。羌笛一聲來，白盡征人髮。    <br />    嘹唳孤鴻高，蕭索悲風發。雪壓塞塵清，彫落沙場闊。    <br />    何當胡無人，荷戈朝鳳闕。   </p>   <p>    <b>     <font color=\"#FF6600\">覽友生古風</font>    </b>    <br />    伯牙鳴玉琴，幽音隨指發。不是鍾期聽，俗耳安能別。    <br />    高山閒巍峨，流水聲嗚咽。一卷冰雪言，清泠冷心骨。    <br />    分明古雅聲，諷諭成淒切。皴磧老松根，晃朗驪龍窟。    <br />    荊璞且深藏，鈱石方如雪。金多醜女妍，木朽良工拙。    <br />    奸宄欺雷霆，魑魅嫌日月。蝶迷桃李香，鮒惘江湖闊。    <br />    不寐孤燈前，舒卷忘飢渴。   </p>   <p>    <b>     <font color=\"#FF6600\">題友生叢竹</font>    </b>    <br />    菊華寒露濃，蘭愁曉霜重。指佞不長生，蒲萐今無種。    <br />    安如植叢篁，他年待棲鳳。大則化龍騎，小可釣璜用。    <br />    留煙伴獨醒，回陰冷閒夢。何妨積雪凌，但為清風動。    <br />    乃知子猷心，不與常人共。   </p>   <p>    <b>     <font color=\"#FF6600\">石版</font>    </b>    <br />    高人好自然，移得它山碧。不磨如版平，大巧非因力。    <br />    古蘚小青錢，塵中看野色。冷倚砌花春，靜伴疏篁直。    <br />    山僧若轉頭，如逢舊相識。   </p>   <p>    <b>     <font color=\"#FF6600\">江南曲</font>    </b>    <br />    江南四月薰風低，江南女兒芳步齊。晚雲接水共渺彌，遠沙疊草空萋萋。    <br />    白苧不堪論古意，數花猶可醉前溪。孤舟有客歸未得，鄉夢欲成山鳥啼。   </p>   <p>    <b>     <font color=\"#FF6600\">臨川逢陳百年</font>    </b>    <br />    麻姑山下逢真士，玄膚碧眼方瞳子。自言混沌鑿不死，大笑老彭非久視。    <br />    強爭龍虎是狂人，不保元和虛叩齒。桃花雨過春光膩，勸我一杯靈液味。    <br />    教我無為禮樂拘，利路名場多忌諱。不如含德反嬰兒，金玉滿堂真可貴。   </p>   <p>    <b>     <font color=\"#FF6600\">寄修睦上人</font>    </b>    <br />    衣服田方無內客，一入廬雲斷消息。應為山中勝概偏，惠持惠遠多蹤跡。    <br />    尋陽有個虛舟子，相憶由來無一事。江邊月色到巖前，此際心情必相似。    <br />    似不似，寄數字。   </p>   <p>    <b>     <font color=\"#FF6600\">讀修睦上人歌篇</font>    </b>    <br />    李白亡，李賀死，陳陶趙睦尋相次。須知代不乏騷人，    <br />    貫休之後，惟修睦而已矣。睦公睦公真可畏，開口向人無所忌。    <br />    才似煙霞生則媚，直如屈軼佞則指。意下紛紛造化機，筆頭滴滴文章髓。    <br />    明月清風三十年，被君驅使如奴婢。勸君休，莫容易，世俗由來稀則貴。    <br />    珊瑚高架五雲毫，小小不須煩藻思。   </p>   <p>    <b>     <font color=\"#FF6600\">遠公亭牡丹</font>    </b>    <br />    雁門禪客吟春亭，牡丹獨逞花中英。雙成膩臉偎雲屏，百般姿態因風生。    <br />    延年不敢歌傾城，朝雲暮雨愁娉婷。蕊繁蟻腳黏不行，甜迷蜂醉飛無聲。    <br />    廬山根腳含精靈，發妍吐秀叢君庭。湓江太守多閒情，欄朱繞絳留輕盈。    <br />    潺潺綠醴當風傾，平頭奴子啾銀笙。    <br />    紅葩艷艷交童星，左文右武憐君榮，白銅鞮上慚清明。   </p>   <p>    <b>     <font color=\"#FF6600\">謝僧寄茶</font>    </b>    <br />    空門少年初志堅，摘芳為藥除睡眠。匡山茗樹朝陽偏，暖萌如爪拏飛鳶。    <br />    枝枝膏露凝滴圓，參差失向兜羅綿。傾筐短甑蒸新鮮，白紵眼細勻於研。    <br />    磚排古砌春苔乾，慇勤寄我清明前。金槽無聲飛碧煙，赤獸呵冰急鐵喧。    <br />    林風夕和真珠泉，半匙青粉攪潺湲。    <br />    綠雲輕綰湘娥鬟，嘗來縱使重支枕，胡蝶寂寥空掩關。   </p>   <p>    <b>     <font color=\"#FF6600\">送人</font>    </b>    <br />    少皞開宮行帝業，無刃金風剪紅葉。雁別邊沙入暖雲，蛩辭敗草鳴香閣。    <br />    有客為儒二十霜，酣歌郢雪時飄揚。不甘長在諸生下，束書攜劍離家鄉。    <br />    利爪韝上鷹，雄文霧中豹。    <br />    可堪長與烏鳶噪，是宜摩碧漢以遐飛，出南山而遠蹈。    <br />    況今大朝公道，天子文明，團團月樹懸青青。    <br />    燕中有馬如龍行，不換黃金無駿名。    <br />    荊山有玉猶在璞，未遇良工虛擲鵲。一壺清酒酌離情，休向蒿中隨雀躍。   </p>   <p>    <b>     <font color=\"#FF6600\">古意論交</font>    </b>    <br />    擇友如淘金，沙盡不得寶。結交如干銀，產竭不成道。    <br />    我生四十年，相識苦草草。多為勢利朋，少有歲寒操。    <br />    通財能幾何，聞善寧相告。茫然同夜行，中路自不保。    <br />    常恐管鮑情，參差忽終老。今來既見君，青天無片雲。    <br />    語直瑟弦急，行高山桂芬。約我為交友，不覺心醺醺。    <br />    見義必許死，臨危當指囷。無令後世士，重廣孝標文。   </p>   <p>    <b>     <font color=\"#FF6600\">春風</font>    </b>    <br />    青帝使和氣，吹噓萬國中。發生寧有異，先後自難同。    <br />    輦草不消力，巖花應費功。年年三十騎，飄入玉蟾宮。   </p>   <p>    <b>     <font color=\"#FF6600\">自愧</font>    </b>    <br />    多負懸弧禮，危時隱薜蘿。有心明俎豆，無力執干戈。    <br />    壯士難移節，貞松不改柯。纓塵徒自滿，欲濯待清波。   </p>   <p>    <b>     <font color=\"#FF6600\">夜吟</font>    </b>    <br />    白兔輪當午，儒家業敢慵。竹軒吟未已，錦帳夢應重。    <br />    落筆思成虎，懸梭待化龍。景清神自爽，風遞遠樓鐘。   </p>   <p>    <b>     <font color=\"#FF6600\">昭君</font>    </b>    <br />    古帝修文德，蠻夷莫敢侵。不知桃李貌，能轉虎狼心。    <br />    日暮邊風急，程遙磧雪深。千秋青塚骨，留怨在胡琴。   </p>   <p>    <b>     <font color=\"#FF6600\">秋夕</font>    </b>    <br />    寥廓秋雲薄，空庭月影微。樹寒棲鳥密，砌冷夜蛩稀。    <br />    曉鼓軍容肅，疏鐘客夢歸。吟餘何所憶，聖主尚宵衣。   </p>   <p>    <b>     <font color=\"#FF6600\">秋日與友生言別</font>    </b>    <br />    利名心未已，離別恨難休。為個文儒業，致多岐路愁。    <br />    數花籬菊晚，片葉井梧秋。又決出門計，一樽期少留。   </p>   <p>    <b>     <font color=\"#FF6600\">邊城聽角</font>    </b>    <br />    戍樓鳴畫角，寒露滴金槍。細引雲成陣，高催雁著行。    <br />    喚回邊將夢，吹薄曉蟾光。未遂終軍志，何勞思故鄉。   </p>   <p>    <b>     <font color=\"#FF6600\">秋日訪同人</font>    </b>    <br />    忽憶金蘭友，攜琴去自由。遠尋寒澗碧，深入亂山秋。    <br />    見後卻無語，別來長獨愁。幸逢三五夕，露坐對冥搜。   </p>   <p>    <b>     <font color=\"#FF6600\">寄楚瓊上人</font>    </b>    <br />    遙知無事日，靜對五峰秋。鳥隔寒煙語，泉和夕照流。    <br />    憑欄疏磬盡，瞑目遠雲收。幾句出人意，風高白雪浮。   </p>   <p>    <b>     <font color=\"#FF6600\">遊寺</font>    </b>    <br />    無家自身在，時得到蓮宮。秋覺暑衣薄，老知塵世空。    <br />    幽情憐水石，野性任萍蓬。是處堪閒坐，與僧行止同。   </p>   <p>    <b>     <font color=\"#FF6600\">春日</font>    </b>    <br />    浩蕩東風裡，裴回無所親。危城三面水，古樹一邊春。    <br />    衰世難修道，花時不稱貧。滔滔天下者，何處問通津。   </p>   <p>    <b>     <font color=\"#FF6600\">論交</font>    </b>    <br />    行虧何必富，節在不妨貧。易得笑言友，難逢終始人。    <br />    松篁貞管鮑，桃李艷張陳。少見歲寒後，免為霜雪塵。   </p>   <p>    <b>     <font color=\"#FF6600\">秋興</font>    </b>    <br />    木葉亂飛盡，故人猶未還。心雖遊紫闕，時合在青山。    <br />    近寺僧鄰靜，臨池鶴對閒。兵戈如未息，名位莫相關。   </p>   <p>    <b>     <font color=\"#FF6600\">山居</font>    </b>    <br />    草堂書一架，苔徑竹千竿。難世投誰是，清貧且自安。    <br />    鄰居皆學稼，客至亦無官。焦尾何人聽，涼宵對月彈。   </p>   <p>    <b>     <font color=\"#FF6600\">遣興</font>    </b>    <br />    風細酒初醒，憑欄別有情。蟬稀秋樹瘦，雨盡晚雲輕。    <br />    旅鬢一絲出，鄉心寸火生。子牟魂欲斷，何日是昇平。   </p>   <p>    <b>     <font color=\"#FF6600\">待旦</font>    </b>    <br />    簷靜燕雛語，窗虛蟾影過。時情因客老，歸夢入秋多。    <br />    蔽日群山霧，滔天四海波。吾皇思壯士，誰應大風歌。   </p>   <p>    <b>     <font color=\"#FF6600\">送從兄坤載</font>    </b>    <br />    忍淚不敢下，恐兄情更傷。別離當亂世，骨肉在他鄉。    <br />    語盡意不盡，路長愁更長。那堪回首處，殘照滿衣裳。   </p>   <p>    <b>     <font color=\"#FF6600\">惜別</font>    </b>    <br />    細雨妝行色，霏霏入戶來。須知相識喜，卻是別愁媒。    <br />    白刃方盈國，黃金不上台。俱為鄒魯士，何處免塵埃。   </p>   <p>    <b>     <font color=\"#FF6600\">早秋遊山寺</font>    </b>    <br />    閒臥雲巖穩，攀緣笑戲猱。靜於諸境靜，高卻眾山高。    <br />    至理無言了，浮生一夢勞。清風朝復暮，四海自波濤。   </p>   <p>    <b>     <font color=\"#FF6600\">秋日疾中寄諸同志</font>    </b>    <br />    閒居無勝事，公幹臥來心。門靜秋風晚，人稀古巷深。    <br />    花疏籬菊色，葉減井梧陰。賴有斯文在，時時得強尋。   </p>   <p>    <b>     <font color=\"#FF6600\">贈山僧</font>    </b>    <br />    榮枯雖在目，名利不關身。高出城隍寺，野為雲鶴鄰。    <br />    松聲寒後遠，潭色雨餘新。豈住空空裡，空空亦是塵。   </p>   <p>    <b>     <font color=\"#FF6600\">宿隱者居</font>    </b>    <br />    永日連清夜，因君識躁君。竹扉難掩月，巖樹易延雲。    <br />    曙鳥枕前起，寒泉夢裡聞。又須隨計吏，雞鶴迥然分。   </p>   <p>    <b>     <font color=\"#FF6600\">送錢契明尊師歸廬山</font>    </b>    <br />    瘦倚青竹杖，爐峰指欲歸。霜黏行日屨，風暖到時衣。    <br />    憑檻雲還在，攀松鶴不飛。何曾有別恨，楊柳自依依。   </p>   <p>    <b>     <font color=\"#FF6600\">送進士劉松</font>    </b>    <br />    滔滔皆魯客，難得是心知。到寺多同步，遊山未失期。    <br />    雲低春雨後，風細暮鐘時。忽別垂楊岸，遙遙望所之。   </p>   <p>    <b>     <font color=\"#FF6600\">贈任肅</font>    </b>    <br />    玄髮難姑息，青雲有路岐。莫言多事日，虛擲少年時。    <br />    松色雪中出，人情難後知。聖朝公道在，中鵠勿差池。   </p>   <p>    <b>     <font color=\"#FF6600\">題陳正字山居</font>    </b>    <br />    怪來忘祿位，習學近瀟湘。見處雲山好，吟中歲月長。    <br />    花光籠晚雨，樹影浸寒塘。幾日憑欄望，歸心自不忙。   </p>   <p>    <b>     <font color=\"#FF6600\">贈來進士鵬</font>    </b>    <br />    語玄人不到，星漢在靈空。若使無良遇，虛言有至公。    <br />    月明千嶠雪，灘急五更風。此際若吟力，分將造化功。   </p>   <p>    <b>     <font color=\"#FF6600\">送曹稅</font>    </b>    <br />    摻袂向春風，何時約再逢。若教相見密，肯恨別離重。    <br />    芳草漁家路，殘陽水寺鐘。落帆當此處，吟興不應慵。   </p>   <p>    <b>     <font color=\"#FF6600\">贈來鵬</font>    </b>    <br />    默坐非關悶，凝情只在詩。庭閒花落後，山靜月明時。    <br />    答客言多簡，尋僧步稍遲。既同和氏璧，終有玉人知。   </p>   <p>    <b>     <font color=\"#FF6600\">途中作</font>    </b>    <br />    瘦馬倦行役，斜陽勸著鞭。野橋寒樹亞，山店暮雲連。    <br />    退鷁風雖急，攀龍志已堅。路人休莫笑，百里有時賢。   </p>   <p>    <b>     <font color=\"#FF6600\">秋晚</font>    </b>    <br />    斜陽山雨外，秋色思無窮。柳葉飄干翠，楓枝撼碎紅。    <br />    鬢毛看似雪，生計尚如蓬。不及樵童樂，蒹葭一笛風。   </p>   <p>    <b>     <font color=\"#FF6600\">曉望</font>    </b>    <br />    露驚松上鶴，曉色動扶桑。碧浪催人老，紅輪照物忙。    <br />    世情隨日變，利路與天長。好駕觥船去，陶陶入醉鄉。   </p>   <p>    <b>     <font color=\"#FF6600\">寄友生</font>    </b>    <br />    交情應不變，何事久離群。圓月思同步，寒泉憶共聞。    <br />    雪霜松色在，風雨雁行分。每見人來說，窗前改舊文。   </p>   <p>    <b>     <font color=\"#FF6600\">江行</font>    </b>    <br />    瀟湘無事後，征桌復嘔啞。高岫留斜照，歸鴻背落霞。    <br />    魚殘沙岸草，蝶寄洑流槎。共說干戈苦，汀洲減釣家。   </p>   <p>    <b>     <font color=\"#FF6600\">題王氏山居</font>    </b>    <br />    簷有煙嵐色，地多松竹風。自言離亂後，不到鼓鼙中。    <br />    徑柳拂雲綠，山櫻帶雪紅。南邊青嶂下，時見採芝翁。   </p>   <p>    <b>     <font color=\"#FF6600\">送別</font>    </b>    <br />    別意說難盡，離杯深莫辭。長歌終此席，一笑又何時。    <br />    桌入寒潭急，帆當落照遲。遠書如不寄，無以慰相思。   </p>   <p>    <b>     <font color=\"#FF6600\">覽文僧卷</font>    </b>    <br />    雖無先聖耳，異代得聞韶。怪石難為古，奇花不敢妖。    <br />    調高非郢雪，思靜礙箕瓢。未可重吟過，雲山興轉饒。   </p>   <p>    <b>     <font color=\"#FF6600\">望仰山憶玄泰上人</font>    </b>    <br />    晴嵐凝片碧，知在此中禪。見面定何日，無書已一年。    <br />    高秋關靜夢，良夜入新篇。仰德心如是，清風不我傳。   </p>   <p>    <b>     <font color=\"#FF6600\">聞泉</font>    </b>    <br />    淅淅夢初驚，幽窗枕簟清。更無人共聽，只有月空明。    <br />    急想穿巖曲，低應過石平。欲將琴強寫，不是自然聲。   </p>   <p>    <b>     <font color=\"#FF6600\">酬鄭進士九江新居見寄</font>    </b>    <br />    躡屐扣柴關，因成盡日閒。獨聽黃鳥語，深似白雲間。    <br />    萍沼寬於井，莎城綠當山。前期招我作，此景得吟還。   </p>   <p>    <b>     <font color=\"#FF6600\">九江和人贈陳生</font>    </b>    <br />    天畏斯文墜，憑君助素風。意深皆可補，句逸不因功。    <br />    暮替雲愁遠，秋驚月占空。寄家當瀑布，時得笑言同。   </p>   <p>    <b>     <font color=\"#FF6600\">登樓值雨二首</font>    </b>    <br />    共訝高樓望，匡廬色已空。白雲橫野闊，遮岳與天同。    <br />    數點雨入酒，滿襟香在風。遠江吟得出，方下郡齋東。   </p>   <p>江徼多佳景，秋吟興未窮。送來松檻雨，半是蓼花風。    <br />    浪猛驚翹鷺，煙昏叫斷鴻。不知今夜客，幾處臥鳴篷。   </p>   <p>    <b>     <font color=\"#FF6600\">送趙舒處士歸廬山</font>    </b>    <br />    歸岫香爐碧，行吟步益遲。諸侯師不得，樵客偶相隨。    <br />    思舊江雲斷，談玄岳月移。只應張野輩，異代作心知。   </p>   <p>    <b>     <font color=\"#FF6600\">僧院薔薇</font>    </b>    <br />    客引擎茶看，離披曬錦紅。不緣開淨域，爭忍負春風。    <br />    小片當吟落，清香入定空。何人來此植，應固惱休公。   </p>   <p>    <b>     <font color=\"#FF6600\">友生攜修睦上人詩見訪</font>    </b>    <br />    雪中敲竹戶，袖出岳僧詩。語盡景皆活，吟闌角獨吹。    <br />    意如將俗背，業必少人知。共約冰銷日，雲邊訪所思。   </p>   <p>    <b>     <font color=\"#FF6600\">冬夕喜友生至</font>    </b>    <br />    天涯行欲遍，此夜故人情。鄉國別來久，干戈還未平。    <br />    燈殘偏有焰，雪甚卻無聲。多少新聞見，應須語到明。   </p>   <p>    <b>     <font color=\"#FF6600\">牡丹</font>    </b>    <br />    少見南人識，識來嗟復驚。始知春有色，不信爾無情。    <br />    恐是天地媚，暫隨雲雨生。緣何絕尤物，更可比妍明。   </p>   <p>    <b>     <font color=\"#FF6600\">送春</font>    </b>    <br />    四時為第一，一歲一重來。好景應難勝，餘花虛自開。    <br />    相思九個月，得信數枝梅。不向東門送，還成負酒杯。   </p>   <p>    <b>     <font color=\"#FF6600\">送邊將</font>    </b>    <br />    天驕頻犯塞，鐵騎又征西。臣節輕鄉土，雄心生鼓鼙。    <br />    地寒花不艷，沙遠日難低。漸喜秋弓健，雕翻白草齊。   </p>   <p>    <b>     <font color=\"#FF6600\">春晴</font>    </b>    <br />    簷滴春膏絕，憑欄晚吹生。良朋在何處，高樹忽流鶯。    <br />    遊寺期應定，尋芳步已輕。新詩吟未穩，遲日又西傾。   </p>   <p>    <b>     <font color=\"#FF6600\">冬夜與修睦上人宿遠公亭，寄南嶽玄泰禪師</font>    </b>    <br />    丈室掩孤燈，更深霰雹增。相看雲夢客，共憶祝融僧。    <br />    語合茶忘味，吟欹卷有稜。楚南山水秀，行止豈無憑。   </p>   <p>    <b>     <font color=\"#FF6600\">落花</font>    </b>    <br />    拾得移時看，重思造化功。如何飄麗景，不似遇春風。    <br />    滿地餘香在，繁枝一夜空。只應公子見，先憶墜樓紅。   </p>   <p>    <b>     <font color=\"#FF6600\">寄嵩陽隱者</font>    </b>    <br />    昔年江上別，初入亂離中。我住匡山北，君之少室東。    <br />    信來經險道，詩半憶皇風。何事猶高臥，巖邊夢未通。   </p>   <p>    <b>     <font color=\"#FF6600\">早蟬</font>    </b>    <br />    門柳不連野，乍聞為早蟬。遊人無定處，入耳更應先。    <br />    暫默斜陽雨，重吟遠岸煙。前年湘竹裡，風激繞離筵。   </p>   <p>    <b>     <font color=\"#FF6600\">酬蘊微</font>    </b>    <br />    白衣經亂世，相遇一開顏。得句禪思外，論交野步間。    <br />    舉朝無舊識，入眼只青山。幾度斜陽寺，訪君還獨還。   </p>   <p>    <b>     <font color=\"#FF6600\">萱草</font>    </b>    <br />    芳草比君子，詩人情有由。只應憐雅態，未必解忘憂。    <br />    積雨莎庭小，微風蘚砌幽。莫言開太晚，猶勝菊花秋。   </p>   <p>    <b>     <font color=\"#FF6600\">訪友人不遇</font>    </b>    <br />    出門無至友，動即到君家。空掩一庭竹，去看何寺花。    <br />    短僮應捧杖，稚女學擎茶。吟罷留題處，苔階日影斜。   </p>   <p>    <b>     <font color=\"#FF6600\">苔</font>    </b>    <br />    幾年風雨跡，疊在石孱顏。生處景長靜，看來情盡閒。    <br />    吟亭侵壞壁，藥院掩空關。每憶東行徑，移筇獨自還。   </p>   <p>    <b>     <font color=\"#FF6600\">紅薇</font>    </b>    <br />    春雨有五色，灑來花旋成。欲留池上景，別染草中英。    <br />    畫出看還欠，蓪為插未輕。王孫多好事，攜酒寄吟傾。   </p>   <p>    <b>     <font color=\"#FF6600\">別所知</font>    </b>    <br />    有路有西東，天涯自恨同。卻須深酌酒，況不比飄蓬。    <br />    帆冒新秋雨，鼓傳微浪風。閏牽寒氣早，何浦值賓鴻。   </p>   <p>    <b>     <font color=\"#FF6600\">小雪</font>    </b>    <br />    散漫陰風裡，天涯不可收。壓松猶未得，撲石暫能留。    <br />    閣靜縈吟思，途長拂旅愁。崆峒山北面，早想玉成丘。   </p>   <p>    <b>     <font color=\"#FF6600\">和修睦上人聽猿</font>    </b>    <br />    禪客聞猶苦，是聲應是啼。自然無穩夢，何必到巴溪。    <br />    疏雨灑不歇，回風吹暫低。此宵秋欲半，山在二林西。   </p>   <p>    <b>     <font color=\"#FF6600\">庭竹</font>    </b>    <br />    嫩綠與老碧，森然庭砌中。坐銷三伏景，吟起數竿風。    <br />    葉影重還密，梢聲遠或通。更期春共看，桃映小花紅。   </p>   <p>    <b>     <font color=\"#FF6600\">早行</font>    </b>    <br />    家國三千里，中宵算去程。困才成蝶夢，行不待雞鳴。    <br />    馬首搖殘月，鴉群起古城。發來經幾堠，村寺遠鐘聲。   </p>   <p>    <b>     <font color=\"#FF6600\">哭所知</font>    </b>    <br />    朝作青雲士，暮為玄夜人。風燈無定度，露薤亦逡巡。    <br />    乘馬驚新塚，書帷擺舊塵。只應從此去，何處福生民。   </p>   <p>    <b>     <font color=\"#FF6600\">分題雪霽望爐峰</font>    </b>    <br />    雪霽上庭除，爐峰勢轉孤。略無煙作帶，獨有影沈湖。    <br />    冷觸歸鴻急，明凝落照俱。●●●●●，●●●●●。   </p>   <p>    <b>     <font color=\"#FF6600\">雪十二韻</font>    </b>    <br />    六出凝陰氣，同雲指上天。結時風乍急，集處霰長先。    <br />    草穗翹祥燕，陂樁葉白蓮。犬狂南陌上，竹醉小池前。    <br />    樵徑花黏屨，漁舟玉帖舷。陣經暘谷薄，勢想朔方偏。    <br />    樓面光搖錫，籬頭曉列錢。石苔青鹿臥，殿網素蛾穿。    <br />    嘶馬應思塞，蹲烏似為燕。童癡為獸捏，僧愛用茶煎。    <br />    念物希周穆，含毫愧惠連。吟闌餘興逸，還憶剡溪船。   </p>   <p>    <b>     <font color=\"#FF6600\">廬山</font>    </b>    <br />    非岳不言岳，此山通岳言。高人居亂世，幾處滿前軒。    <br />    秀作神仙宅，靈為風雨根。餘陰鋪楚甸，一柱表吳門。    <br />    靜得八公侶，雄臨九子尊。對猶青熨眼，到必冷凝魂。    <br />    勢受重湖讓，形難七澤吞。黑巖藏晝電，紫霧泛朝暾。    <br />    蓮墮寧唯華，玉焚堪小昆。倒松微發罅，飛瀑遠成痕。    <br />    疊見雲容襯，稜收雪氣昏。裁詩曾困謝，作賦偶無孫。    <br />    流礙星光撇，驚沖雁陣翻。峰奇寒倚劍，泉曲旋如盆。    <br />    草短分雛雉，林明露擲猿。秋楓紅葉散，春石谷雷奔。    <br />    月好虎溪路，煙深栗裡源。醉吟長易醒，夢去亦銷煩。    <br />    有覺南方重，無疑厚地掀。輕揚聞舊俗，端用鎮元元。   </p>   <p>    <b>     <font color=\"#FF6600\">和吳處士題村叟壁</font>    </b>    <br />    因閱鄉居景，歸心寸火然。吾家依碧嶂，小檻枕清川。    <br />    遠雨籠孤戍，斜陽隔斷煙。沙虛遺虎跡，水洑聚蛟涎。    <br />    糲曲芟汀蓼，甘茶挈石泉。霜朝巡栗樹，風夜探漁船。    <br />    戲日魚呈腹，翹灘鷺並肩。棋尋盤石淨，酒傍野花妍。    <br />    器以鋤為利，家惟竹直錢。飯香同豆熟，湯暖摘松煎。    <br />    睡島鳧藏足，攀籐狖凍拳。淺茅鳴斗雉，曲蘗嘯寒鳶。    <br />    秋果楂梨澀，晨羞筍蕨鮮。衣蓑留冷閣，席草種閒田。    <br />    椎髻擔鋪餉，龐眉識稔年。嚇鷹芻戴笠，驅犢筱充鞭。    <br />    不重官於社，常尊食作天。谷深青靄蔽，峰迥白雲纏。    <br />    每憶關魂夢，長誇表愛憐。覽君書壁句，誘我率成篇。   </p>   <p>    <b>     <font color=\"#FF6600\">謝友生遺端溪硯瓦</font>    </b>    <br />    尋常濡翰次，恨不到端溪。得自新知己，如逢舊解攜。    <br />    玩餘輕照乘，謝欲等懸黎。靜對勝凡客，閒窺憶好題。    <br />    媧天補剩石，昆劍切來泥。著指痕猶濕，經旬水未低。    <br />    呵雲潤柱礎，筆彩飲虹霓。鵒眼工諳謬，羊肝士乍刲。    <br />    連澌光比鏡，囚墨膩於瑿。書信成池黑，吟須到日西。    <br />    正誇憂盜竊，將隱怯攀躋。捧受同交印，矜持過秉珪。    <br />    草顛終近旭，懶癖必無嵇。用合緣鸚鵡，珍應負會稽。    <br />    貞姿還落落，寒韻落淒淒。風月情相半，煙花思豈迷。    <br />    宜從方袋挈，枉把短行批。淺水金為斗，泓澄玉作堤。    <br />    遇人依我惜，想爾與天齊。●●●●●，行時只獨繼。   </p>   <p>    <b>     <font color=\"#FF6600\">和殷衙推春霖即事</font>    </b>    <br />    東風吹暖雨，潤下不能休。古道雲橫白，移時客共愁。    <br />    綠沈莎似藻，紅泛葉為舟。忽起江湖興，疑鄰畎澮流。    <br />    此時無勝會，何處滯奇遊。陣急如酣戰，點粗成亂漚。    <br />    竹因添灑落，松得長颼飀。花慘閒庭晚，蘭深曲徑幽。    <br />    絲牽汀鳥足，線掛岳猿頭。天地昏同醉，寰區浩欲浮。    <br />    柳眉低帶泣，蒲劍銳初抽。石燕翻空重，蟲羅綴滴稠。    <br />    荷傾蛟淚盡，巖拆電鞭收。豈直望堯喜，卻懷微禹憂。    <br />    樹滋堪採菌，磯沒懶垂鉤。腥覺聞龍氣，寒宜擁豹裘。    <br />    名膏那作沴，思稔必通侯。蚌鷸徒喧競，笙歌罷獻酬。    <br />    山川藏秀媚，草木逞調柔。極目非吾意，行吟獨下樓。   </p>   <p>    <b>     <font color=\"#FF6600\">題陳將軍別墅</font>    </b>    <br />    明王獵士猶疏在，巖谷安居最有才。高虎壯言知鬼伏，葛龍閒臥待時來。    <br />    雲藏山色晴還媚，風約溪聲靜又回。不獨春光堪醉客，庭除長見好花開。   </p>   <p>    <b>     <font color=\"#FF6600\">湘浦有懷</font>    </b>    <br />    鴻雁哀哀背朔方，餘霞倒影畫瀟湘。長汀細草愁春浪，古渡寒花倚夕陽。    <br />    鬼樹夜分千炬火，漁舟朝捲一蓬霜。儂家本是持竿者，為愛明時入帝鄉。   </p>   <p>    <b>     <font color=\"#FF6600\">題陳處士山居</font>    </b>    <br />    蓮繞閒亭柳繞池，蟬吟暮色一枝枝。未逢皇澤搜遺逸，贏得青山避亂離。    <br />    花圃春風邀客醉，茅簷秋雨對僧棋。樵童牧豎勞相問，巖穴從來出帝師。   </p>   <p>    <b>     <font color=\"#FF6600\">和蔣進士秋日</font>    </b>    <br />    晚雨霏微思杪秋，不堪才子尚羈遊。塵隨別騎東西急，波促年華日夜流。    <br />    涼月雲開光自遠，古松風在韻難休。男兒但得功名立，縱是深恩亦易酬。   </p>   <p>    <b>     <font color=\"#FF6600\">陳正字山居</font>    </b>    <br />    一葉閒飛斜照裡，江南仲蔚在蓬蒿。天衢雲險駑駘蹇，月桂風和夢想勞。    <br />    繞枕泉聲秋雨細，對門山色古屏高。此中即是神仙地，引手何妨一釣鰲。   </p>   <p>    <b>     <font color=\"#FF6600\">與劉三禮陳孝廉言志</font>    </b>    <br />    真宰無私造化均，年年分散月中春。皆期早躡青雲路，誰肯長為白社人。    <br />    宋國高風休斂翼，聖朝公道易酬身。大須審固穿楊箭，莫遣參差鬢雪新。   </p>   <p>    <b>     <font color=\"#FF6600\">秋日送嚴湘侍御歸京</font>    </b>    <br />    蟾影珪圓湖始波，楚人相別恨偏多。知君有路升霄漢，獨我無由出薜蘿。    <br />    雖道危時難進取，到逢清世又如何。誰聽寧戚敲牛角，月落星稀一曲歌。   </p>   <p>    <b>     <font color=\"#FF6600\">題王處士山居</font>    </b>    <br />    雲木沉沉夏亦寒，此中幽隱几經年。無多別業供王稅，大半生涯在釣船。    <br />    蜀魄叫回芳草色，鷺鷥飛破夕陽煙。干戈蝟起能高臥，只個逍遙是謫仙。   </p>   <p>    <b>     <font color=\"#FF6600\">謝所知</font>    </b>    <br />    狂歌狂舞慰風塵，心下多端亦懶言。早是亂離輕歲月，誰能愁悴過朝昏。    <br />    聖朝公道如長在，賤子謀身自有門。卻愧此時叨厚遇，他年何以報深恩。   </p>   <p>    <b>     <font color=\"#FF6600\">秋望</font>    </b>    <br />    雲陰慘澹柳陰稀，遊子天涯一望時。風閃雁行疏又密，地回江勢急還遲。    <br />    榮枯物理終難測，貴賤人生自不知。未達誰能多歎息，塵埃爭損得男兒。   </p>   <p>    <b>     <font color=\"#FF6600\">送譚孝廉赴舉</font>    </b>    <br />    鼓鼙聲裡尋詩禮，戈戟林間入鎬京。好事盡從難處得，少年無向易中輕。    <br />    也知貴賤皆前定，未見疏慵遂有成。吾道近來稀後進，善開金口答公卿。   </p>   <p>    <b>     <font color=\"#FF6600\">途中逢友人</font>    </b>    <br />    大道將窮阮籍哀，紅塵深翳步遲回。皇天有意自寒暑，白日無情空往來。    <br />    霄漢何年徵賦客，煙花隨處作愁媒。相逢且快眼前事，莫厭狂歌酒百杯。   </p>   <p>    <b>     <font color=\"#FF6600\">和人湘中作</font>    </b>    <br />    湘川湘岸兩荒涼，孤雁號空動旅腸。一桌寒波思范蠡，滿樽醇酒憶陶唐。    <br />    年華蒲柳雕衰鬢，身跡萍蓬滯別鄉。不及東流趨廣漢，臣心日夜與天長。   </p>   <p>    <b>     <font color=\"#FF6600\">贈陳望堯</font>    </b>    <br />    若說精通事藝長，詞人爭及孝廉郎。秋螢短焰難盈案，鄰燭餘光不滿行。    <br />    鵠箭親疏雖異的，桂花高下一般香。明時公道還堪信，莫遣錐鋒久在囊。   </p>   <p>    <b>     <font color=\"#FF6600\">宿漁家</font>    </b>    <br />    促杼聲繁螢影多，江邊秋興獨難過。雲遮月桂幾枝恨，煙罩漁舟一曲歌。    <br />    難世斯人雖隱遁，明時公道復如何。陶家壁上精靈物，風雨未來終是梭。   </p>   <p>    <b>     <font color=\"#FF6600\">旅館秋夕</font>    </b>    <br />    牢落生涯在水鄉，只思歸去泛滄浪。秋風螢影隨高柳，夜雨蛩聲上短牆。    <br />    百歲易為成荏苒，丹霄誰肯借梯航。若教名路無知己，匹馬塵中是自忙。   </p>   <p>    <b>     <font color=\"#FF6600\">悼范攄處士</font>    </b>    <br />    家在五雲溪畔住，身遊巫峽作閒人。安車未至柴關外，片玉已藏墳土新。    <br />    雖有公卿聞姓字，惜無知己脫風塵。到頭積善成何事，天地茫茫秋又春。   </p>   <p>    <b>     <font color=\"#FF6600\">送人</font>    </b>    <br />    一軸煙花滿口香，諸侯相見肯相忘。未聞珪璧為人棄，莫倦江山去路長。    <br />    盈耳暮蟬催別騎，數杯浮蟻咽離腸。眼前多少難甘事，自古男兒當自強。   </p>   <p>    <b>     <font color=\"#FF6600\">春暮途中</font>    </b>    <br />    細雨如塵散暖空，數峰春色在雲中。須知觸目皆成恨，縱道多文爭那窮。    <br />    飛燕有情依舊閣，垂楊無力受東風。誰能會得乾坤意，九土枯榮自不同。   </p>   <p>    <b>     <font color=\"#FF6600\">題陳正字林亭</font>    </b>    <br />    曉煙輕翠拂簾飛，黃葉飄零弄所思。正是低摧吾道日，不堪惆悵異鄉時。    <br />    家林蛇豕方群起，宮沼龜龍未有期。賴有平原憐賤子，滿亭山色惜吟詩。   </p>   <p>    <b>     <font color=\"#FF6600\">送從兄入京</font>    </b>    <br />    柳轉春心梅艷香，相看江上恨何長。多情流水引歸思，無賴嚴風促別觴。    <br />    大抵男兒須振奮，近來時事懶思量。雲帆高掛一揮手，目送煙霄雁斷行。   </p>   <p>    <b>     <font color=\"#FF6600\">秋夕書懷寄所知</font>    </b>    <br />    秋螢一點雨中飛，獨立黃昏思所知。三島路遙身汩沒，九天風急羽差池。    <br />    年華逐浪催霜髮，旅恨和雲拂桂枝。不向故人言此事，異鄉誰更念棲遲。   </p>   <p>    <b>     <font color=\"#FF6600\">酬進士秦顒若</font>    </b>    <br />    鶯默平林燕別軒，相逢相笑話生前。低飛旅恨看霜葉，曲寫歸情向暮川。    <br />    在野孤雲終捧日，朝宗高浪本蒙泉。何勞悵望風雷便，且混魚龍黷武年。   </p>   <p>    <b>     <font color=\"#FF6600\">山中夜坐寄故里友生</font>    </b>    <br />    展轉簷前睡不成，一床山月竹風清。蟲聲促促催鄉夢，桂影高高掛旅情。    <br />    禍福既能知倚伏，行藏爭不要分明。可憐任永真堅白，淨洗雙眸看太平。   </p>   <p>    <b>     <font color=\"#FF6600\">物情</font>    </b>    <br />    誰分萬類二儀間，稟性高卑各自然。野鶴不棲蔥蒨樹，流鶯長喜艷陽天。    <br />    李斯溷鼠心應動，莊叟泥龜意已堅。成是敗非如賦命，更教何處認愚賢。   </p>   <p>    <b>     <font color=\"#FF6600\">金谷園</font>    </b>    <br />    石家舊地聊登望，寵辱從茲信可驚。鳥度野花迷錦障，蟬吟古樹想歌聲。    <br />    雖將玉貌同時死，卻羨蒼頭此日生。多積黃金買刑戮，千秋成得綠珠名。   </p>   <p>    <b>     <font color=\"#FF6600\">投所知</font>    </b>    <br />    手欠東堂桂一枝，家書不敢便言歸。掛簷晚雨思山閣，拂岸煙嵐憶釣磯。    <br />    公道甚平才自薄，丹霄好上力猶微。誰能借與摶扶勢，萬里飄飄試一飛。   </p>   <p>    <b>     <font color=\"#FF6600\">贈友弟</font>    </b>    <br />    螢焰燒心雪眼勞，未逢佳夢見三刀。他時詎有鹽梅味，今日猶疑腹背毛。    <br />    金埒曉羈千里駿，玉輪寒養一枝高。誰能終歲搖赬尾，唯唯洋洋向碧濤。   </p>   <p>    <b>     <font color=\"#FF6600\">春日喜逢鄉人劉松</font>    </b>    <br />    故人不見五春風，異地相逢岳影中。舊業久拋耕釣侶，新聞多說戰爭功。    <br />    生民有恨將誰訴，花木無情只自紅。莫把少年愁過日，一樽須對夕陽空。   </p>   <p>    <b>     <font color=\"#FF6600\">夏日別余秀才</font>    </b>    <br />    岳麓雲深麥雨秋，滿傾杯酒對湘流。沙邊細柳牽行色，水面輕煙畫別愁。    <br />    敢待傅巖成好夢，任從磻石掛纖鉤。鏡機沖漠非吾事，自要青雲識五侯。   </p>   <p>    <b>     <font color=\"#FF6600\">廬陵九日</font>    </b>    <br />    菊花山在碧江東，冷酒清吟興莫窮。四十三年秋裡過，幾多般事亂來空。    <br />    雖驚故國音書絕，猶喜新知語笑同。竟日開門無客至，笛聲迢遞夕陽中。   </p>   <p>    <b>     <font color=\"#FF6600\">和人遊東林</font>    </b>    <br />    一從張野臥雲林，勝概誰人更解尋。黃鳥不能言往事，白蓮虛發至如今。    <br />    年年上國榮華夢，世世高流水石心。始欲共君重悵望，紫霄峰外日沉沉。   </p>   <p>    <b>     <font color=\"#FF6600\">和彭進士秋日遊靖居山寺</font>    </b>    <br />    秋山入望已無塵，況得閒遊謝事頻。問著盡能言祖祖，見時應不是真真。    <br />    添瓶野水遮還急，伴塔幽花落又新。自笑未曾同逸步，終非宗炳社中人。   </p>   <p>    <b>     <font color=\"#FF6600\">和彭進士感懷</font>    </b>    <br />    人生誰肯便甘休，遇酒逢花且共遊。若向雲衢陪驥尾，直須天畔落旄頭。    <br />    三編大雅曾關興，一冊南華旋解憂。四海英雄多獨斷，不知何者是長籌。   </p>   <p>    <b>     <font color=\"#FF6600\">寄題從兄坤載村居</font>    </b>    <br />    鄰並無非樵釣者，莊生物論宛然齊。雨中寒樹愁鴟立，江上殘陽瘦馬嘶。    <br />    說與眾傭同版築，呂將群叟共磻溪。覆巢破卵方堪懼，取次梧桐鳳且棲。   </p>   <p>    <b>     <font color=\"#FF6600\">送黃賓於赴舉</font>    </b>    <br />    秋風昨夜滿瀟湘，衰柳殘蟬思客腸。早是亂來無勝事，更堪江上揖離觴。    <br />    澄潭躍鯉搖輕浪，落日飛鳧趁遠檣。漁父不須探去意，一枝春褭月中央。   </p>   <p>    <b>     <font color=\"#FF6600\">冬日喜逢吳價</font>    </b>    <br />    垂楊煙薄井梧空，千里遊人駐斷蓬。志意不因多事改，鬢毛難與別時同。    <br />    鶯遷猶待銷冰日，鵬起還思動海風。窮達他年如賦命，且陶真性一杯中。   </p>   <p>    <b>     <font color=\"#FF6600\">題劉處士居</font>    </b>    <br />    壓破嵐光半畝餘，竹軒蘭砌共清虛。泉經小檻聲長急，月過修篁影旋疏。    <br />    溪鳥時時窺戶牖，山雲往往宿庭除。干戈謾道因天意，渭水高人自釣魚。   </p>   <p>    <b>     <font color=\"#FF6600\">送李尊師歸臨川</font>    </b>    <br />    蟠桃一別幾千春，謫下人間作至人。塵外煙霞吟不盡，鼎中龍虎伏初馴。    <br />    除存紫府無他意，終向青冥舉此身。辭我麻姑山畔去，蔡經蹤跡必相親。   </p>   <p>    <b>     <font color=\"#FF6600\">投知</font>    </b>    <br />    西望長安路幾千，遲回不為別家難。酌量才地心雖動，點檢囊裝意又闌。    <br />    自是遠人多蹇滯，近來仙榜半孤寒。嘶風重訴牽鹽恥，伯樂何妨轉眼看。   </p>   <p>    <b>     <font color=\"#FF6600\">吳處士寄香兼勸入道</font>    </b>    <br />    謝寄精專一捻香，勸予朝禮仕虛皇。須知十極皆臣妾，豈止遺生奉混茫。    <br />    空掛黃衣寧續壽，曾聞玄教在知常。但居平易俟天命，便是長生不死鄉。   </p>   <p>    <b>     <font color=\"#FF6600\">草蟲</font>    </b>    <br />    如繰如織暮幽幽，應節催年使我愁。行客語停孤店月，高人夢斷一床秋。    <br />    風低蘚徑疑偏急，雨咽槐亭得暫休。須付畫堂蘭燭畔，歌懷醉耳兩悠悠。   </p>   <p>    <b>     <font color=\"#FF6600\">詠柳</font>    </b>    <br />    日近煙饒還有意，東垣西掖幾千株。牽仍別恨知難盡，誇炫春光恐更無。    <br />    解引人情長婉約，巧隨風勢強盤紆。天應繡出繁華景，處處茸絲惹路衢。   </p>   <p>    <b>     <font color=\"#FF6600\">寄所知</font>    </b>    <br />    曾將俎豆為兒戲，爭奈干戈阻素心。遁去不同秦客逐，病來還作越人吟。    <br />    名流古集典衣買，僻寺奇花貰酒尋。從道趣時身計拙，如非所好肯開襟。   </p>   <p>    <b>     <font color=\"#FF6600\">雪</font>    </b>    <br />    上帝無私意甚微，欲教霖雨更光輝。也知出處花相似，可到貧家影便稀。    <br />    雲漢風多銀浪濺，昆山火後玉灰飛。高樓四望吟魂斂，卻憶明皇月殿歸。   </p>   <p>    <b>     <font color=\"#FF6600\">緋桃花</font>    </b>    <br />    茫茫天意為誰留，深染夭桃備勝遊。未醉已知醒後憶，欲開先為落時愁。    <br />    癡蛾亂撲燈難滅，躍鯉傍驚電不收。何事梨花空似雪，也稱春色是悠悠。   </p>   <p>    <b>     <font color=\"#FF6600\">同友人秋日登庾樓</font>    </b>    <br />    蘭摧菊暗不勝秋，倚著高樓思莫收。六代風光無問處，九條煙水但凝愁。    <br />    誰能百歲長閒去，只個孤帆豈自由。欲學仲宣知是否，臂弓腰劍逐時流。   </p>   <p>    <b>     <font color=\"#FF6600\">和人詠雪</font>    </b>    <br />    輕輕玉疊向風加，襟袖誰能認六葩。高岫人迷千尺布，平林天與一般花。    <br />    橫空絡繹雲遺屑，撲浪翩聯蝶寄槎。公子樽前流遠思，不知何處客程賒。   </p>   <p>    <b>     <font color=\"#FF6600\">和友人喜相遇十首</font>    </b>    <br />    為儒自愧已多年，文賦歌詩路不專。肯信披沙難見寶，只憐苫草易成編。    <br />    燕昭寤寐常求駿，郭隗尋思未是賢。且固初心希一試，箭穿正鵠豈無緣。   </p>   <p>揣情摩意已無功，只把篇章助國風。宋玉謾誇雲雨會，謝連寧許夢魂通。    <br />    愁成旅鬢千絲亂，吟得寒缸短焰終。難世好居郊野地，出門常喜與人同。   </p>   <p>惠子休驚學五車，沛公方起斬長蛇。六雄互欲吞諸國，四海終須作一家。    <br />    自古經綸成世務，暫時朱綠比朝霞。人生心口宜相副，莫使堯階草勢斜。   </p>   <p>不傍江煙訪所思，更應無處展愁眉。數杯竹閣花殘酒，一局松窗日午棋。    <br />    多病卻疑天與便，自愚潛喜眾相欺。非窮非達非高尚，冷笑行藏只獨知。   </p>   <p>閒吟閒坐道相應，遠想南華亦自矜。拋擲家鄉輕似夢，尋常心地冷於僧。    <br />    和羹使用非胥靡，憶鱠言詞小季鷹。唯仗十篇金玉韻，此中高旨莫階升。   </p>   <p>已向丘門老此軀，可堪空作小人儒。吟中景象千般有，書外囊裝一物無。    <br />    潤屋必能知早散，輝山應是不輕沽。短衣寧倦重修謁，誰識高陽舊酒徒。   </p>   <p>松桂寒多眾木分，輕浮如葉自紛紜。韶咸古曲教誰愛，山水清音喜獨聞。    <br />    上國共知傳大寶，舊交寧復在青雲。相逢莫厭杯中酒，同醉同醒只有君。   </p>   <p>還淳反樸已難期，依德依仁敢暫違。寡慾自應剛正立，無私翻覺友朋稀。    <br />    旄頭影莫侵黃道，傅說星終近紫微。年紀少他蘧伯玉，幸因多難早知非。   </p>   <p>麻衣未識帝城塵，四十為儒是病身。有恨不關銜國恥，無愁直為倚家貧。    <br />    齊輕東海二高士，漢重商山四老人。一種愛閒閒不得，混時行止卻應真。   </p>   <p>任說天長海影沈，友朋情比未為深。唯應樂處無虛日，大半危時得道心。    <br />    命達夭殤同白首，價高磚瓦即黃金。他年有要玄珠者，赤水縈紆試一尋。   </p>   <p>    <b>     <font color=\"#FF6600\">依韻修睦上人山居十首</font>    </b>    <br />    生身便在亂離間，遇柳尋花作麼看。老去轉諳無是事，本來何處有多般。    <br />    長憐蠛蠓能隨暖，獨笑梧桐不耐寒。覆載我徒爭會得，大鵬飛尚未知寬。   </p>   <p>雲泉日日長松寺，絲管年年細柳營。靜躁殊途知自識，榮枯一貫亦何爭。    <br />    道傍病樹人從老，溪上新苔我獨行。若見淨名居士語，逍遙全不讓莊生。   </p>   <p>莫言天道終難定，須信人心盡自輕。宣室三千雖有恨，成周八百豈無情。    <br />    柏緣執性長時瘦，梅為多知兩番生。不是不同明主意，懶將唇舌與齊烹。   </p>   <p>不論軒冕及漁樵，性與情違漸漸遙。季子禍從憐富貴，顏生道在樂簞瓢。    <br />    清閒自可齊三壽，忿恨還須戒一朝。好學堯民偎舜日，短裁孤竹理雲韶。   </p>   <p>春風春雨一何頻，望極空江覺損神。鶯有來由重入谷，柳無情緒強依人。    <br />    漢庭謁者休言事，魯國諸生莫問津。賴是水鄉樗櫟賤，滿爐紅焰且相親。   </p>   <p>三十年來要自觀，履春冰恐未為難。自於南國同埋劍，誰向東門便掛冠。    <br />    早是人情飛絮薄，可堪時令太行寒。多慚幸住匡山下，偷得穠嵐坐臥看。   </p>   <p>畹蘭未必因香折，湖象多應為齒焚。兼濟直饒同巨楫，自由何似學孤雲。    <br />    秋深櫟菌樵來得，木末山鼯夢斷聞。閒憑竹軒遊子過，替他愁見日西昏。   </p>   <p>何事深山嘯復歌，短弓長劍不如他。且圖青史垂名穩，從道前賢自滯多。    <br />    <a target=\"_blank\" href=\"http://140.111.1.40/yitic/frc/frc17549.htm\">●</a>鷃敢辭棲短棘，鳳凰猶解怯高羅。人生若得逢堯舜，便是巢由亦易過。   </p>   <p>太玄太易小窗明，古義尋來醉復醒。西伯縱逢頭已白，步兵如在眼應青。    <br />    寒猿斷後雲為檻，宿鳥驚時月滿庭。此景得閒閒去得，人間無事不曾經。   </p>   <p>壯氣雖同德不同，項王何似王江東。鄉歌寂寂荒丘月，漁艇年年古渡風。    <br />    難世斯人猶不達，此時吾道豈能通。吟君十首山中作，方覺多端總是空。   </p>   <p>    <b>     <font color=\"#FF6600\">同友生春夜聞雨</font>    </b>    <br />    春雨三更洗物華，亂和絲竹響豪家。滴繁知在長條柳，點重愁看破朵花。    <br />    簷靜尚疑兼霧細，燈搖應是逐風斜。此時童叟渾無夢，為喜流膏潤穀芽。   </p>   <p>    <b>     <font color=\"#FF6600\">同友生題僧院杜鵑花（得春字）</font>    </b>    <br />    若比眾芳應有在，難同上品是中春。牡丹為性疏南國，朱槿操心不滿旬。    <br />    留得卻緣真達者，見來寧作獨醒人。鶴林太盛今空地，莫放枝條出四鄰。   </p>   <p>    <b>     <font color=\"#FF6600\">春日題陳正字林亭</font>    </b>    <br />    周回勝異似仙鄉，稍減愁人日月長。幕繞虛簷高岫色，鏡臨危檻小池光。    <br />    絲垂楊柳當風軟，玉折含桃倚徑香。南北近來多少事，數聲橫笛怨斜陽。   </p>   <p>    <b>     <font color=\"#FF6600\">送河南韋主簿歸京</font>    </b>    <br />    巖風愛日淚欄杆，去住情途各萬端。世亂敢言離別易，時清猶道路行難。    <br />    舟維晚雨湘川暗，袖拂晴嵐峴首寒。見說滿朝親友在，肯教憔悴出長安。   </p>   <p>    <b>     <font color=\"#FF6600\">喻道</font>    </b>    <br />    漢武秦皇漫苦辛，那思俗骨本含真。不知流水潛催老，未悟三山也是塵。    <br />    牢落沙丘終古恨，寂寥函谷萬年春。長生客待仙桃餌，月裡嬋娟笑煞人。   </p>   <p>    <b>     <font color=\"#FF6600\">山中</font>    </b>    <br />    一簇煙霞榮辱外，秋山留得傍簷楹。朝鐘暮鼓不到耳，明月孤雲長掛情。    <br />    世上路岐何繚繞，水邊蓑笠稱平生。尋思阮籍當時意，豈是途窮泣利名。   </p>   <p>    <b>     <font color=\"#FF6600\">同玄昶上人觀山榴</font>    </b>    <br />    病隨支遁偶行行，正見榴花獨滿庭。瘦竹成林人不看，卻應著得強青青。   </p>   <p>    <b>     <font color=\"#FF6600\">別李將軍</font>    </b>    <br />    一拜虯髭便受恩，宮門細柳五搖春。男兒自古多離別，懶對英雄淚滿巾。   </p>   <p>    <b>     <font color=\"#FF6600\">早雞</font>    </b>    <br />    錦翅朱冠驚四鄰，稻粱恩重職司晨。不知下土兵難戢，但報明時向國人。   </p>   <p>    <b>     <font color=\"#FF6600\">別友</font>    </b>    <br />    北吹微微動旅情，不堪分手在平明。寒雞不待東方曙，喚起征人蹋月行。   </p>  </center> "}