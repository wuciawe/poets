{"id":"9-27","content":"   <p></p>  <center>   <p>    <font color=\"#FF6600\" size=\"+3\">     <strong>      <b>       <font face=\"標楷體\">徐燦</font>      </b>     </strong>    </font>   </p>   <p>    （1617？～1698？）字湘蘋，號深明，又字明霞，長洲人。    <br />    陳之遴繼室，有《拙政園詩餘》。    <br />    <br />    <font color=\"#FF6600\">     <b>搗練子‧春怨</b>    </font>    <br />    依舊綠，為誰紅。草草花花滿淚叢。欲挽游絲縈好夢，一枝啼血灑春空。   </p>   <p>    <b>     <font color=\"#FF6600\">望江南‧燕來遲</font>    </b>    <br />    無情燕，故故卻才來。飛傍繡簾還絮語，笑人依舊是天涯，戢翼正徘徊。   </p>   <p>    <b>     <font color=\"#FF6600\">長相思‧別意</font>    </b>    <br />    花冥冥，水泠泠。風風雨雨滿碧汀。勞勞長短亭。    <br />    想淒清，倚銀屏。點點聲聲不忍聽。盈盈淚暗蘦。   </p>   <p>    <b>     <font color=\"#FF6600\">西江月‧春夜</font>    </b>    <br />    明月照人清夜，多愁多悶輸他。夢魂無計駐飛花，展轉碧欄西下。    <br />    柳嫩慢縈春病，梅銷暗自酸牙。漏聲千點滴窗紗，未到送春先怕。   </p>   <p>    <b>     <font color=\"#FF6600\">西江月‧感舊</font>    </b>    <br />    剪燭閒思往事，看花尚記春遊。侯門東去小紅樓，曾共翠蛾杯酒。    <br />    聞說傾城尚在，可如舊日風流。匆匆彈指十三秋，怎不教人白首。   </p>   <p>    <b>     <font color=\"#FF6600\">西江月‧十五夜雨</font>    </b>    <br />    不是人辜明月，月還負卻良宵。如何三五雨瀟瀟，偏滴助愁萋草。    <br />    雲捲微寒入暮，一燈瘦影魂搖。夢歸宵短路迢迢，今夜夢歸須早。   </p>   <p>    <b>     <font color=\"#FF6600\">西江月‧感懷</font>    </b>    <br />    又是春光將盡，東風愁煞梨花。春魂不化蝶回家，繞遍玉欄杆下。    <br />    燕子呢喃未了，一庭蕉雨交加。淒聲細雨奈何它，記得前春曾怕。   </p>   <p>    <b>     <font color=\"#FF6600\">西江月‧水仙</font>    </b>    <br />    素女乍離綺閣，水晶簾動微霜。幽情未肯便分香，怕見桃花紅浪。    <br />    粉蕊含嗔報喜，怕它蝶亂蜂忙。一枝清瘦玉初妝，不許何郎窺望。   </p>   <p>    <b>     <font color=\"#FF6600\">醉花陰‧春閨</font>    </b>    <br />    午夢沈沈香薄覆，夢醒春依舊。怕得燕雙歸，帶卻愁來，偏向人心授。    <br />    一剪東風寒欲透，漸逼檀眉瘦。也擬醉花陰，膩白夭紅，淒雨先僝僽。   </p>   <p>    <b>     <font color=\"#FF6600\">醉花陰‧風雨</font>    </b>    <br />    幾日愁風和恨雨，鄉夢教留住。花外燕雙飛，等得它來，訴與傷心語。    <br />    碧雲有路須歸去，青鳥書無據。殘月又模糊，空照人愁，沒個分明處。   </p>   <p>    <b>     <font color=\"#FF6600\">卜算子‧春愁</font>    </b>    <br />    小雨做春愁，愁到眉邊住。道是愁心春帶來，春又來何處。    <br />    屈指算花期，轉眼花歸去。也擬花前學惜春，春去花無據。   </p>   <p>    <b>     <font color=\"#FF6600\">如夢令‧閨思</font>    </b>    <br />    細雨落花江上，風動玉鉤簾帳。試問倚欄人，愁鎖一天春望。    <br />    惆悵，惆悵，波畔雙魚輕漾。   </p>   <p>    <b>     <font color=\"#FF6600\">如夢令</font>    </b>    <br />    雨過幾枝紅倦，寂寂瑣窗西畔。半夢半醒時，誰向繡衾低喚。    <br />    魂斷，魂斷，花也為人長歎。   </p>   <p>    <b>     <font color=\"#FF6600\">如夢令‧春晚</font>    </b>    <br />    花似離顏紅少，梅學愁心酸早。生怕子規聲，啼綠庭前芳草。    <br />    春老，春老，幾樹垂楊還裊。   </p>   <p>    <b>     <font color=\"#FF6600\">如夢令‧和韻</font>    </b>    <br />    昨夜雨添春重，滴到眉端愁動。剪剪海棠風，一點殘燈紅弄。    <br />    如夢，如夢，夢裡心兒還捧。   </p>   <p>    <b>     <font color=\"#FF6600\">如夢令</font>    </b>    <br />    貪看枝頭紅動，飛到愁邊如共。回首斷橋煙，是處畫欄朱棟。    <br />    如夢，如夢，借陣好風吹送。   </p>   <p>    <b>     <font color=\"#FF6600\">如夢令</font>    </b>    <br />    楊柳絲絲青縱，煙護晶簾無縫。不信玉欄杆，偏得月華珍重。    <br />    如夢，如夢，夢到江南春仲。   </p>   <p>    <b>     <font color=\"#FF6600\">如夢令</font>    </b>    <br />    便別桃源仙洞，春到愁邊誰共。腸斷聽陽關，珠靺玉驄催控。    <br />    如夢，如夢，回首柳濃鶯鬨。   </p>   <p>    <b>     <font color=\"#FF6600\">如夢令</font>    </b>    <br />    隔葉黃鸝嬌哢，驚起綺窗淒鳳。欄檻半簾垂，曉鏡春愁將共。    <br />    如夢，如夢，一瞬水流春送。   </p>   <p>    <b>     <font color=\"#FF6600\">南鄉子‧秋雨</font>    </b>    <br />    秋風試寒初，一片鄉心點滴閒。滴到湘江多是淚，珊珊。染得無情竹也斑。    <br />    百和夜燒殘。喚起征鴻行路難。夢裡江南秋尚好，般般。皎月黃花次第看。   </p>   <p>    <b>     <font color=\"#FF6600\">玉樓春‧寄別四娘</font>    </b>    <br />    風波忽起催人去，腸斷一朝分燕羽。無端殘夢怯相逢，夢破更添愁萬緒。    <br />    扁舟暫檥鴛鴦渚，幾度短長亭畔雨。雨聲欲逐淚痕多，知道淚痕多幾許。   </p>   <p>    <b>     <font color=\"#FF6600\">菩薩蠻‧恨春</font>    </b>    <br />    恨春不忍春光景，昏昏似醉渾難醒。撇繡寫幽蘭，綠窗風雨寒。    <br />    夢迴香尚裊，一枕愁痕小。負卻賞梅心，杏花春又深。   </p>   <p>    <b>     <font color=\"#FF6600\">菩薩蠻‧秋閨</font>    </b>    <br />    西風幾弄冰肌徹，玲瓏晶枕愁雙設。時節是重陽，菊花牽恨長。    <br />    魚書經歲絕，燭淚流殘月。夢也不分明，遠山雲亂橫。   </p>   <p>    <b>     <font color=\"#FF6600\">菩薩蠻‧春閨</font>    </b>    <br />    困花壓蕊絲絲雨，不堪袛共愁人語。斗帳抱春寒，夢中何處山。    <br />    簾捲風意惡，淚與殘紅落。羨煞是楊花，輸它先到家。   </p>   <p>    <b>     <font color=\"#FF6600\">菩薩蠻‧不雨</font>    </b>    <br />    一春催試桃花雨，游絲只共晴煙舞。燕也不曾來，湘簾空自開。    <br />    起看花影午，鸞鏡雙蛾俯。徙倚卻黃昏，蠟如紅淚痕。   </p>   <p>    <b>     <font color=\"#FF6600\">武陵春‧春怨</font>    </b>    <br />    昨夜楊花飛幾許，冷暖在心頭。萍蹤浪影且隨流，切莫近紅樓。    <br />    未盡生前愁與悶，煙水古杭州。春魂黯黯繞蘭舟，卻是夢中遊。   </p>   <p>    <b>     <font color=\"#FF6600\">木蘭花‧秋夜</font>    </b>    <br />    寒夜不耐西風勁，多情卻是無情病。月痕依約到南樓，樓頭鼓角三更盡。    <br />    蟬殘韻咽魂難定，百般煩惱千般恨。起來點檢露華深，秋蛩四壁聲相競。   </p>   <p>    <b>     <font color=\"#FF6600\">木蘭花‧秋感</font>    </b>    <br />    春事茫茫秋有幾，眼前又近中秋矣。憐儂卻似夢中身，夢隨蝴蝶花閒雨。    <br />    七貴五侯誰為語，瑤台日敞悲風裡。飛雲流月總無情，有情淚滿湘江水。   </p>   <p>    <b>     <font color=\"#FF6600\">木蘭花‧秋暮</font>    </b>    <br />    才見黃花秋又暮，滴滴蟲聲啼繡戶。鴛鴦雙枕不知寒，銀蠟竟成紅淚顆。    <br />    夢裡鄉關雲滿路，釵壓綠鬟蟬半嚲。月延羅帳似依依，耐它只把人愁鎖。   </p>   <p>    <b>     <font color=\"#FF6600\">少年遊‧有感</font>    </b>    <br />    衰楊霜遍灞陵橋，何物似前朝。夜來明月，依舊相照，還認楚宮腰。    <br />    金樽半掩琵琶恨，舊諳為誰調。翡翠樓前，胭脂井畔，魂與落花飄。   </p>   <p>    <b>     <font color=\"#FF6600\">虞美人‧有感</font>    </b>    <br />    滿枕瀟瀟今夜雨，人共孤燈語。鳳凰台畔亂香紅，只到尋常煙月竟匆匆。    <br />    江上蓴絲秋未采，莫怨朱顏改。吳山幾曲碧漫漫，還有許多風景待人看。   </p>   <p>    <b>     <font color=\"#FF6600\">虞美人‧感興</font>    </b>    <br />    東皇也合憐芳草，不雨春先老。鶤弦才撥帶愁來，卻似當年佳月共徘徊。    <br />    隋堤弱絮年年舞，謾惜今和古。長江淒咽為誰流，難道雨花春色片時休。   </p>   <p>    <b>     <font color=\"#FF6600\">虞美人‧春閨</font>    </b>    <br />    楊花獨解隨風去，無奈簾纖雨。為春茫未點離愁，且向辛夷花底聽軥輈．    <br />    不知驚起雙飛燕，偷入簾前看。休將紅淚暈雙腮，正是春波帶日晚潮來。   </p>   <p>    <b>     <font color=\"#FF6600\">一斛珠‧有懷故園</font>    </b>    <br />    恁般便過，元宵了踏歌聲杳。二月燕台猶白草。風雨寒閨，何處邀春好。    <br />    吳儂只合江南老，雪裡枝枝紅意早。窗俯碧河雲半裊。繡幕才攬，一枕梅香繞。   </p>   <p>    <b>     <font color=\"#FF6600\">一絡索‧春閨</font>    </b>    <br />    慣送好春歸去，怕和花語。一簾殘夢醉醒中，禁得這番紅雨。    <br />    群玉山頭仙侶，亂雲無處。不須鄉淚染江流，倩個燕兒傳與。   </p>   <p>    <b>     <font color=\"#FF6600\">點絳唇‧春暮</font>    </b>    <br />    未信桃花，偷將春色爭飛去。便成紅雨，不管鶯無主。    <br />    曲曲瑤房，玉暖香深處。春還許，海棠枝上，留取三分住。   </p>   <p>    <b>     <font color=\"#FF6600\">點絳唇‧偶成</font>    </b>    <br />    霞剪丹楓，鴻飛錦字山橫帶。綺窗無賴，時把歸雲礙。    <br />    才捲珍珠，紫鶴如相待。花應愛，鏡中雙黛，也耐青霜在。   </p>   <p>    <b>     <font color=\"#FF6600\">惜分釵‧旅懷</font>    </b>    <br />    移春檻，芳菲黯。詠絮才情渾欲減。    <br />    記江南，熟吳蠶，芍葯開時，花滿澄潭。探，探。    <br />    身長泛，花相賺。新來漸把閒愁懺。    <br />    夢魂甘，是煙嵐。西子湖頭，結個花龕。參，參。   </p>   <p>    <b>     <font color=\"#FF6600\">惜分釵‧春閨</font>    </b>    <br />    東風惱，鶯聲小。弄春楊柳絲絲裊。    <br />    夢流連，見何年。倩個歸鴻，一寸香箋。傳，傳。    <br />    花時早，歡情少。分釵可惜妝台老。    <br />    枕雙鴛，幾曾眠。且近金籠，鸚鵡能言。前，前。   </p>   <p>    <b>     <font color=\"#FF6600\">憶秦娥‧初曉</font>    </b>    <br />    霜飛早,花冠只向雞窗繞。雞窗繞，數聲無奈，一燈悄悄。    <br />    戍樓傳箭頻催曉，香寒玉枕愁心小。愁心小，淚盈秋水，鏡分多少。   </p>   <p>    <b>     <font color=\"#FF6600\">憶秦娥‧春感次素庵</font>    </b>    <br />    春時節，昨朝似雨今朝雪。今朝雪，半春香暖，竟成拋撇。    <br />    銷魂不待君先說，悽悽似痛還如咽。還如咽，舊恩新寵，曉雲流月。   </p>   <p>    <b>     <font color=\"#FF6600\">憶秦娥‧春歸</font>    </b>    <br />    東風老，起來點檢殘紅少。殘紅少，一簾疏雨，半庭煙草。    <br />    燕鶯故故將人惱，千聲萬語春歸了。春歸了，雙蛾誰遣，鏡痕愁小。   </p>   <p>    <b>     <font color=\"#FF6600\">憶秦娥‧感舊</font>    </b>    <br />    春風院，花前曾見如花面。如花面，淺斟低語，畫樓春晏。    <br />    聞說已作新巢燕，看花人在花如霰。花如霰，夢中王謝，那時愁見。   </p>   <p>    <b>     <font color=\"#FF6600\">訴衷情‧暮春</font>    </b>    <br />    今春何事待將休，絲雨柳梢頭。恁般心緒撩亂，還要替花愁。    <br />    江南景，綠陰稠，惓紅收。暫飛鄉夢，試看歸鴻，也算忘憂。   </p>   <p>    <b>     <font color=\"#FF6600\">浪淘沙‧庭樹</font>    </b>    <br />    庭樹又秋花，做弄年華。滿城霜氣濕青笳。眼底眉頭愁未了，去數歸鴨。    <br />    殘月藹窗紗，莫便西斜。雁聲和夢落天涯。渺渺濛濛雲一縷，可是還家。   </p>   <p>    <b>     <font color=\"#FF6600\">錦堂春‧感懷</font>    </b>    <br />    回首舊遊勞夢，離亭幾度飛花。綠窗新燕周遮語，如向我咨嗟。    <br />    寶鏡淚痕微暈，起來紅日初斜。歸雲未整春光去，只是在天涯。   </p>   <p>    <b>     <font color=\"#FF6600\">採桑子‧春宵</font>    </b>    <br />    一春風雨和愁滴，珊枕寒時。玉漏遲遲，浪語燈花淚暗垂。    <br />    惜花未許春歸去，香鎖葳蕤。綠遍天涯，憑得欄杆暖為誰。   </p>   <p>    <b>     <font color=\"#FF6600\">謁金門‧聞燕</font>    </b>    <br />    愁渺渺，禁得這番秋老。雲外南鴻音韻好，羨它歸甚早。    <br />    錦帳帶香風嫋，鳳燭影分寒悄。幾點漏催天未曉，一庭星月皎。   </p>   <p>    <b>     <font color=\"#FF6600\">踏莎行‧初春</font>    </b>    <br />    芳草才芽，梨花未雨。春魂已作天涯絮。晶簾宛轉為誰垂，金衣飛上櫻桃樹。    <br />    故國茫茫，扁舟何許。夕陽一片江流去。碧雲猶疊舊河山，月痕休到深深處。   </p>   <p>    <b>     <font color=\"#FF6600\">踏莎行‧餞春</font>    </b>    <br />    萍葉將圓，桐花飛了。雕樑不見烏衣到。想應春在五侯家，東風怕拂寒閨草。    <br />    歸計迢迢，禪心悄悄。簾前莫問花多少。試將杯酒餞春愁，從今別向修蛾繞。   </p>   <p>    <b>     <font color=\"#FF6600\">踏莎行</font>    </b>    <br />    水咽離亭，夢尋歸渡。今春曾向江南去。笑人柳絮不知愁，幾番弄雪還驕雨。    <br />    半榻茶煙，一絲香炷。春光有盡愁無數。杜鵑啼斷夕陽枝，月明又到花深處。   </p>   <p>    <b>     <font color=\"#FF6600\">浣溪沙‧春閨</font>    </b>    <br />    金斗香生繞畫簾，細風時拂兩眉尖。繡床針線幾曾添。    <br />    數點落紅春寂寂，一庭芳草雨纖纖。不須春病也懨懨。   </p>   <p>    <b>     <font color=\"#FF6600\">南唐浣溪沙‧十四夜</font>    </b>    <br />    已是華燈照綺筵，漸添奇巧斗新懸。明月似嫌芳景速，不輕圓。    <br />    佳節最憐前一日，舊歡長算幾何年。可惜金吾猶禁夜，促遊鞭。   </p>   <p>    <b>     <font color=\"#FF6600\">南唐浣溪沙‧十五夜</font>    </b>    <br />    暖淺寒輕夜氣和，踏春紅袂試纖羅。月似美人慵欲睡，暈橫波。    <br />    懶逐香塵看火樹，自箋新調當笙歌。半側流霞三兩爵，不須多。   </p>   <p>    <b>     <font color=\"#FF6600\">南唐浣溪沙‧十六夜</font>    </b>    <br />    玉亂香忙午夜天，氍毹紅暖正初筵。佳月憐人渾不減，昨宵圓。    <br />    絳蠟消風歡未足，踏燈須又待明年。好倩鳳簫吹到曉，怕花眠。   </p>   <p>    <b>     <font color=\"#FF6600\">臨江仙‧繫舟</font>    </b>    <br />    寂寞汀洲春欲暮，數聲杜宇帆收。夕陽斜繫小孤舟。綠沉嘶馬路，紅點榜人頭。    <br />    煙柳易殘人易老，幾多閒悶閒愁。澹雲朦月伴魚鉤。一春消息事，已付水中漚。   </p>   <p>    <b>     <font color=\"#FF6600\">臨江仙‧病中寄素庵</font>    </b>    <br />    病枕不知寒日午，起來愁雪瀰漫。玉紅箋紙膩雙鸞，懨懨半息，強寫個平安。    <br />    幾日離愁愁未了，今朝又上眉端。丁寧春老且為歡。熏風雖軟，莫便試輕紈。   </p>   <p>    <b>     <font color=\"#FF6600\">臨江仙‧閨情</font>    </b>    <br />    不識秋來鏡裡，個中時見啼妝。碧波清露殢紅香。蓮心休結，多半是空房。    <br />    低閣垂楊罷舞，窺簾歸燕成行。夢魂曾到水雲鄉。細風將雨，一夜冷銀塘。   </p>   <p>    <b>     <font color=\"#FF6600\">唐多令‧感懷</font>    </b>    <br />    玉笛送清秋，紅蕉露未收。晚香殘、莫倚高樓。    <br />    寒月羈人同是客，偏伴我，住幽州。    <br />    小院人邊愁，金戈滿舊遊。問五湖、那有扁舟。    <br />    夢裡江聲和淚咽，何不向，故園流。   </p>   <p>    <b>     <font color=\"#FF6600\">唐多令‧感舊</font>    </b>    <br />    客是舊遊人，花飛昔日春。記合歡、樹底逡巡。    <br />    曾折紅絲圍寶髻，攜嬌女，坐斜曛。    <br />    芳樹起黃塵，苕溪斷錦鱗。料也應、夢繞燕雲。    <br />    還向鳳城西畔路，同笑語，拂花茵。   </p>   <p>    <b>     <font color=\"#FF6600\">鵲橋仙‧梅花</font>    </b>    <br />    峭寒樓閣，早春簾檻，一樹冷煙愁遍。玉容初浣不曾妝，但粉淚、盈盈香濺。    <br />    惜花還住，羞花欲去，去住總教花怨。護花雙袖惹清霜，怕風妒、花魂成片。   </p>   <p>    <b>     <font color=\"#FF6600\">蘇幕遮‧秋老</font>    </b>    <br />    雨深深，秋自老。舊怨新花，莫問愁多少。玉爪侵弦寒料峭。才奏南音，陣陣驚風攪。    <br />    袖紅單，屏翠小。剪剪清霜，不許芙蓉好。故園煙蕪昏復曉。尚有青山，強向江城繞。   </p>   <p>    <b>     <font color=\"#FF6600\">蝶戀花‧春閨</font>    </b>    <br />    簾捲曉寒生怕起，一種分鸞，兩地黃昏雨。為問海棠開也未，章台有柳君休繫。    <br />    春夢惜春春幾許。又聽離弦，玉柱鴻聲細。一縷水沉煙萬縷，畫樓十二春風裡。   </p>   <p>    <b>     <font color=\"#FF6600\">蝶戀花‧春晚</font>    </b>    <br />    剩紫殘紅能幾許。曉枕驚回，無奈紛紛雨。雨過柳風吹不住，不吹愁去吹春去。    <br />    莫怪東君分別遽。鏡懶釵慵，不是留春處。嫩葉漸看成綠霧，須臾又恐秋霜妒。   </p>   <p>    <b>     <font color=\"#FF6600\">蝶戀花‧每寄書素庵不到有感</font>    </b>    <br />    頻寄錦書鴻不去。怕近黃昏，簾幕深深處。一寸橫波愁幾許，啼痕點點成紅雨。    <br />    倚遍欄杆無意緒。閒理餘香，獨自誰為語。盡日懨懨如夢裡，斜陽一瞬人千里。   </p>   <p>    <b>     <font color=\"#FF6600\">蝶戀花‧詠事</font>    </b>    <br />    點就迎郎雙笑靨。近日人來，真個歸期絕。盡日無言心自咽，春枝灑滿寒鵑血。    <br />    女伴強來相解說。儂不相思，怎把相思歇。留取羅裙香幾摺，何時教看啼痕疊。   </p>   <p>    <b>     <font color=\"#FF6600\">蝶戀花</font>    </b>    <br />    蝶不戀花花戀蝶。棄綠憐紅，不是他心劣。一種深情情獨切，無情只愛同心結。    <br />    幾縷春冰吹漸裂。謝得東風，肯送歸舟葉。日夜隨郎從未別，何須去共吳門月。   </p>   <p>    <b>     <font color=\"#FF6600\">青玉案‧春曉</font>    </b>    <br />    為君憔悴春能幾。忘不了、東風意。    <br />    燕子聲高驚曉睡。玉樓簾捲，朱扉環動，人在傷心地。    <br />    羅袖動春香不已，折得花枝倩誰寄。    <br />    徘徊簪向宜春髻。收奩未竟，熏衣欲換，驀地垂嬌淚。   </p>   <p>    <b>     <font color=\"#FF6600\">青玉案‧弔古</font>    </b>    <br />    傷心誤到蕪城路。攜血淚、無揮處。    <br />    半月模糊霜幾樹。紫簫低遠，翠翹明滅，隱隱羊車度。    <br />    鯨波碧浸橫江鎖，故壘蕭蕭蘆荻浦。    <br />    煙水不知人事錯。戈船千里，降帆一片，莫怨蓮花步。   </p>   <p>    <b>     <font color=\"#FF6600\">千秋歲‧感懷</font>    </b>    <br />    簾前竹外，明月光相礙。簷影照，霜橫帶。    <br />    不知青歲減，只說朱顏改。君不見，河山幾疊誰為買。    <br />    底事頻頻耐，留得惺惺在。天有恨，花長害。    <br />    柳煙春帶結，燕語春心碎。消得也，一番春色當眉黛。    <br />    <br />    <font color=\"#FF6600\">     <b>洞仙歌‧夢江南</b>    </font>    <br />    霜寒夜悄，歎韶華一瞬。往日閒愁料難盡。    <br />    而今無計，且淒雨憐雲，江南信，知道梅花遠近。    <br />    殘燈窺短夢，夢也無多，消得啼烏恁淩迸。    <br />    展轉不成眠，卻怨東風，吹春到、與愁相競。    <br />    縱桃李、貪嬌也須知，近日這眉兒，不堪倒暈。   </p>   <p>    <b>     <font color=\"#FF6600\">洞仙歌‧夢女伴</font>    </b>    <br />    月昏燈暈，向鴛鴦衾底。行盡江南數千里。    <br />    見綠窗、女伴笑靨迎人，低寶髻，斜倚瓶花小几。    <br />    問羈人邸捨，風雨鍾殘，可憶吳門舊煙水。    <br />    儂道九迴腸，夜夜鄉關，幸畫舫、今朝歸矣。    <br />    正紅袂分花喜還疑，怕這度相逢，又成夢裡。   </p>   <p>    <b>     <font color=\"#FF6600\">一剪梅‧送春</font>    </b>    <br />    春光九十已全拋。送也魂銷，留也魂銷。東君傳語謝妖嬈。去也無聊，往也無聊。    <br />    玉床香被展輕綃。長也今宵，短夜今宵。愁紅休怕綠陰交，早也明朝，遲也明朝。   </p>   <p>    <b>     <font color=\"#FF6600\">御街行‧燕京元夜</font>    </b>    <br />    華燈看罷移香屧。正御陌、遊塵絕。素裳粉袂玉為容，人月都無分別。    <br />    丹樓雲澹，金門霜冷，纖手摩挲怯。    <br />    三橋宛轉凌波躡。斂翠黛、低回說。年年長向鳳城遊，曾望蕊珠宮闕。    <br />    茫茫咫尺，眼前千里，況是明年月。   </p>   <p>    <b>     <font color=\"#FF6600\">風中柳‧春閨</font>    </b>    <br />    春到眉端，還怕愁無著處。問華年、為誰為主。    <br />    怨香蘦粉，待春來憐護。被東風，霎時吹去。    <br />    日望南雲，難道夢歸無據。遍天涯、亂紅如許。    <br />    絲絲垂柳，帶恨舒千縷。這番又、一簾梅雨。   </p>   <p>    <b>     <font color=\"#FF6600\">河滿子‧閨情</font>    </b>    <br />    蘭炷舊縈裙摺，玉纖新換箏弦。怊悵一聲河滿子，雙流珠淚君前。    <br />    七十二峰霜色，霎時吹到愁邊。    <br />    碧海青天夜夜，綺窗綃帳年年。樓外金堤隄上月，昔人幾度偷圓。    <br />    可惜紫騮嘶處，一行楊柳依然。   </p>   <p>    <b>     <font color=\"#FF6600\">滿庭芳‧丁丑春賀素庵及第，時中丞翁撫薊奏捷。      <br />      先太翁舉萬曆進士，亦丁丑也。     </font>    </b>    <br />    麗日重輪，祥雲五色，噌吰玉殿名傳。紫袍珠勒，偏稱少年仙。    <br />    最喜重華奕葉，周花甲、剛好蟬聯。泥金報，龍旂虎帳，歌凱沸春筵。    <br />    瑤池初筵罷，冰肌雪骨，文采翩然。拜木天新命，紫禁親詮。    <br />    道是雞窗別夜，從今始、再理芸編。篝燈話，絲綸世掌，何以答堯天。   </p>   <p>    <b>     <font color=\"#FF6600\">滿庭芳‧姑蘇午日次素庵韻</font>    </b>    <br />    舊柳濃耶，新蒲放也，依然風景吳閶。去年今午，何處把霞觴。    <br />    贏得殘箋剩管，猶吟泛、幾回曲塘。傷心時，飛來雙燕，絮語訴斜陽。    <br />    石榴，花下飲，弔花珠淚，還倩花藏。這一番令節，如度星霜。    <br />    向晚竹窗蕭瑟，淒淒雨，先試秋涼。難回想，彩絲艾虎，少小事微茫。   </p>   <p>    <b>     <font color=\"#FF6600\">滿庭芳‧寒夜別意</font>    </b>    <br />    水點成冰，離雲愁暮，能禁幾陣淒風。綺窗吟寂，頻倚曲欄東。    <br />    夢短宵長難寐，聽不了、點滴銅龍。消魂也，梅花憔悴，飛雪斷來鴻。    <br />    翠幃，春乍透，鴛鴦香冷，兩地愁同。況天涯離別，如此匆匆。    <br />    爭奈多愁多病，無頭悶、一夜惺忪。風搖處，獸環雙控，銀燭影微紅。   </p>   <p>    <b>     <font color=\"#FF6600\">滿庭芳‧已丑冬壽粱五夫人，夫人姓王氏</font>    </b>    <br />    閥閱無雙，聲名弟五，鏘鏘綵鳳和鳴。黃鐘應律，綺閣覺陽生。    <br />    獨有梁園春早，瑤階畔、蘭暖芝榮。當初度，佳兒似玉，頻進紫霞觥。    <br />    琪花，應有種，珮連桂殿，笏滿槐庭。幸身來圓嶠，親見飛瓊。    <br />    ●況香閨二妙，生同月、恰好同庚。看歲歲，珠聯璧映，同聽九宵笙。   </p>   <p>    <b>     <font color=\"#FF6600\">滿庭芳‧寄素庵</font>    </b>    <br />    氣吐祥光，春生紫禁，飛塵尚阻歸輪。翠屏向曉，腰瘦不勝春。    <br />    黛減眉消怎對，妝台冷、擬待伊人。梨花雪，蒼苔砌玉，歸馬試蹄痕。    <br />    別離，雖未久，羈窗寒月，更勝從軍。無端鄉夢，繞越水吳雲。    <br />    惟有梅花耐雪，堪冷澹、伴我黃昏。鵲聲喜，傳來鳳閣，重典舊絲綸。   </p>   <p>    <b>     <font color=\"#FF6600\">滿庭芳‧丙戌立春，是日除夕</font>    </b>    <br />    銀燭有情，今宵無限，難留一霎黃昏。頻催玉漏，街鼓促香塵。    <br />    舊恨肯隨臘盡，新煩惱、休更重增。鴛枕夢，時驚爆竹，春逐曉雲生。    <br />    當年，嬌小日，屠蘇爭飲，肯讓他人。紫釵花勝子，鏡裡宜春。    <br />    轉眼韶華偷換，回頭念、往事浮雲。今而瘦，梅花堪並，羅綺也難勝。   </p>   <p>    <b>     <font color=\"#FF6600\">滿江紅‧示四妹</font>    </b>    <br />    碧海苕溪，彈子又、一年別離。看過眼、倦楊青老，怨桃紅歇。    <br />    相約每期燈火夜，相逢長是葵榴月。倩殘燈、喚起半生愁，今宵說。    <br />    菜蓮沼，香波咽，斗草徑，芳塵絕。痛煙蕪何處，舊家華閱。    <br />    嬌小鳳毛堂構遠，飄零殘鬢門楣孑。拂銀檠、諳向玉參差，聲聲血。   </p>   <p>    <b>     <font color=\"#FF6600\">滿江紅‧和王昭儀韻</font>    </b>    <br />    一種姚黃，禁雨後、香寒春色。誰信是、露珠泡影，暫凝瑤闕。    <br />    雙淚不知笳鼓夢，幾番流到君王側。歎狂風、一霎剪鴛鴦，驚魂歇。    <br />    身自在，心先滅。也曾向，天公說。看南枝杜宇，只啼清血。    <br />    世事不須論覆雨，閒身且共今宵月。但姮娥、也有片時愁，圓還缺。   </p>   <p>    <b>     <font color=\"#FF6600\">滿江紅‧有感</font>    </b>    <br />    亂後家山，意中愁緒真難說。春將去、冰台初長，綺錢重疊。    <br />    爐盡水沉猶倦起，小窗依約雲和月。歎人生、爭似水中蓮，心同結。    <br />    離別淚，盈盈血。流不盡，波添咽。見鴻歸陣陣，幾增淒切。    <br />    翠黛每從青鏡減，黃金時向床頭缺。問今春、曾夢到鄉關，驚鶗鷢。   </p>   <p>    <b>     <font color=\"#FF6600\">滿江紅‧將至京寄素庵</font>    </b>    <br />    柳岸欹斜，帆影外、東風偏惡。人未起，旅愁先到，曉寒時作。    <br />    滿目河山牽舊恨，茫茫何處藏舟壑。記玉蕭、金管振中流，今非昨。    <br />    春尚在，衣憐薄。鴻去盡，書難托。歎征途憔悴，病腰如削。    <br />    咫尺玉京人未見，又還負卻朝來約。料殘更、無語把青編，愁孤酌。   </p>   <p>    <b>     <font color=\"#FF6600\">滿江紅‧感事</font>    </b>    <br />    過眼韶華，淒淒又、涼秋時節。聽是處、搗衣聲急，陣鴻淒切。    <br />    往事堪悲聞玉樹，採蓮歌杳啼鵑血。歎當年，富貴已東流，金甌缺。    <br />    風共雨，何曾歇。翹首望，鄉關月。看金戈滿地，萬里雲疊。    <br />    斧鉞行邊遺恨在，樓船橫海隨波滅。到而今、空有斷腸碑，英雄業。   </p>   <p>    <b>     <font color=\"#FF6600\">滿江紅‧聞雁</font>    </b>    <br />    既是隨陽，何不向、東吳西越。也只在、黃塵燕市，共人淒切。    <br />    幾字吹殘風雨夜，一聲叫落關山月。正瑤琴、彈到望江南，冰弦歇。    <br />    悲還喜，工還拙。廿載事，心間疊。卻從頭喚起，滿前羅列。    <br />    鳳沼魚磯何處是，荷衣玉珮憑誰決。且徐飛、莫便沒高雲，明春別。   </p>   <p>    <b>     <font color=\"#FF6600\">念奴嬌‧初冬</font>    </b>    <br />    黃花過了，見碧空雲盡，素秋無跡。薄薄羅衣寒似水，霜透一庭花石。    <br />    回首江城，高低禾黍，涼月紛紛白。眼前夢裡，不知何處鄉國。    <br />    難得此際清閒，長吟短詠，也算千金刻。象板鶯笙猶醉耳，卻是酒醒今夕。    <br />    有幾朱顏，鏡中暗減，不用塵沙逼。燕山一片，古今多少羈客。   </p>   <p>    <b>     <font color=\"#FF6600\">念奴嬌‧西湖雨感，次素庵韻</font>    </b>    <br />    雨窗閒話，歎浮生何必，是今非昨。幾遍青山酬對好，依舊黛眉當閣。    <br />    灑道輪香，潤花杯滿，不似前秋惡。繡簾才捲，一樓空翠回薄。    <br />    擬泛煙中片葉，但兩湖佳處，任風吹泊。山水清音聽未了，隱岸玉箏金索。    <br />    頭上催詩，枕邊滴夢，謾惜瑤卮落。相看不厭，兩高天際孤削。   </p>   <p>    <b>     <font color=\"#FF6600\">念奴嬌‧已丑冬，壽粱大夫人，夫人姓桂氏</font>    </b>    <br />    伯鸞佳偶，羨仙種桂苑，一枝清馥。葭管將回陽律暖，人在玉堂華屋。    <br />    半吐瓊芳，初圓蟾影，早弄龍章軸。綺筵雅奏，介眉春酒方熟。    <br />    頻年羈宦天涯，喜左連蘭蕙，右依珠玉。共擁獸爐歡宴處，笑舉霞觴相祝。    <br />    月殿長春，天香久駐，不似凡花木。疊累結子，滿庭垂滿金粟。   </p>   <p>    <b>     <font color=\"#FF6600\">永遇樂‧病中</font>    </b>    <br />    翠帳春寒，玉爐香細，病懷如許。永晝懨懨，黃昏悄悄，金博添愁炷。    <br />    薄倖楊花，多情燕子，時向瑣窗細語。怨東風、一夕無端，狼藉幾番紅雨。    <br />    曲曲欄杆，沉沉簾幕，嫩草王孫歸路。短夢飛雲，冷香侵佩，別有傷心處。    <br />    半暖微寒，欲晴還雨，消得許多愁否。春來也、愁隨春長，肯放春歸去。   </p>   <p>    <b>     <font color=\"#FF6600\">永遇樂‧寄素庵</font>    </b>    <br />    澹澹離雲，淒淒紫陌,香塵飛雪。淚滴鮫綃，愁盈珠勒，一霎成拋撇。    <br />    別去丁寧，傳來芳信，頻寄錦書休絕。倩東風、吹向天涯、悄悄把離愁說。    <br />    減去沈腰，霜添潘鬢，怎似前秋離別。鏡裡分鸞，燈前瘦影，羞把湘簾揭。    <br />    有恨黃昏，無情玉笛，催落江梅寒月。問今宵、多少淒涼，枕稜衾缺。   </p>   <p>    <b>     <font color=\"#FF6600\">永遇樂‧舟中感舊</font>    </b>    <br />    無恙桃花，依然燕子，春景多別。前度劉郎，重來江令，片事何堪說。    <br />    逝水殘陽，龍歸劍杳，多少英雄淚血。千古恨，河山如許，豪華一瞬拋撇。    <br />    白玉樓前，黃金台畔，夜夜只留明月。休笑垂楊，而今金盡，穠李還消歇。    <br />    世事流雲，人生飛絮，都付斷猿悲咽。西山在、愁客慘黛，如共人淒切。   </p>   <p>    <b>     <font color=\"#FF6600\">永遇樂‧秋夜</font>    </b>    <br />    團扇才收，涼風俄透，粉紅零剪。霞捲冰綃，一天寒碧，只有愁相見。    <br />    慣愁雙黛，也須耐得，多少雨嗟雲倦。路茫茫，東籬在何處，羅襪稜稜尋遍。    <br />    回頭曾念，幾番塵夢，目斷還叫腸斷。葉砌層階，霜欺餘菊，去雁應相怨。    <br />    玉漏頻傳，晶簾時曳，煙結香篝如霰。今宵對、依依明月，此情何限。   </p>   <p>    <b>     <font color=\"#FF6600\">聲聲慢‧感懷</font>    </b>    <br />    寒寒暖暖，雨雨晴晴，無端催趲紅綠。濕燕雙雙，語語似憐幽獨。    <br />    銀燈半昏碧影，十年愁、多到心曲。此際也，不銷魂斷盡，腸兒還續。    <br />    不忿青蛾元鬢，才彈指、逢人便慚珠玉。吟遍花箋，想也半消清福。    <br />    惟應冰紈寶鈿，料天公、誰妒塵俗。試看取，古今來、嵇嘯阮哭。   </p>   <p>    <b>     <font color=\"#FF6600\">風流子‧同素庵感舊</font>    </b>    <br />    只如昨日事，回頭想、早已十經秋。向洗墨池邊，裝成書屋，蠻箋象管，別樣風流。    <br />    殘紅院、幾番春欲去，卻為個人留。宿雨低花，輕風側蝶，水晶簾捲，恰好梳頭。    <br />    西山依然在，知何意憑檻，怕舉雙眸。便把紅萱釀酒，只動人愁。    <br />    謝前度桃花，休開碧沼，舊時燕子，莫過朱樓。悔煞雙飛新翼，誤到瀛洲。   </p>   <p>    <b>     <font color=\"#FF6600\">水龍吟‧次素庵韻感舊</font>    </b>    <br />    合歡花下留連，當時曾向君家道。悲歡轉眼，花還如夢，那能長好。    <br />    真個而今，台空花盡，亂煙荒草。算一番風月，一番花柳，各自鬥，春風巧。    <br />    休歎花神去杳。有題花錦箋香稿。紅陰舒捲，綠陰濃淡，對人猶笑。    <br />    把酒微吟，譬如舊侶，夢中重到。請從今、秉燭看花，切莫待，花枝老。    <br />    <br />    <font color=\"#FF6600\">     <b>水龍吟‧春閨</b>    </font>    <br />    隔花深處聞鶯，小閣鎖愁風雨驟。濃陰侵幔，飛紅堆砌，殿春時候。    <br />    送晚微寒，將歸雙燕，去來迤逗。想冰弦淒鶴，寶釵分鳳，別時語，無還有。    <br />    怕聽玉壺催漏，滿珠簾、月和煙瘦。微雲捲恨，春波釀淚，為誰眉皺。    <br />    夢裡憐香，燈前顧影，一番消受。恰無聊、問取花枝，人長悶，花愁否。   </p>  </center>  <p></p> "}