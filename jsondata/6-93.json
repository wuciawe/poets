{"id":"6-93","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>李端</b>      </font>     </strong>    </font>    <br />    <br />    趙州人。大曆十才子之一。從郭曖遊，曖嘗進官，大集賓客賦詩    <br />    ，端最工。仕至杭州司馬。    <br />    <br />    <font color=\"#FF6600\">     <b>古別離二首</b>    </font>    <br />    水國葉黃時，洞庭霜落夜。行舟聞商估，宿在楓林下。    <br />    此地送君還，茫茫似夢間。後期知幾日，前路轉多山。    <br />    巫峽通湘浦，迢迢隔雲雨。天晴見海檣，月落聞津鼓。    <br />    人老自多愁，水深難急流。清宵歌一曲，白首對汀洲。   </p>   <p>與君桂陽別，令君岳陽待。後事忽差池，前期日空在。    <br />    木落雁嗷嗷，洞庭波浪高。遠山雲似蓋，極浦樹如毫。    <br />    朝發能幾里，暮來風又起。如何兩處愁，皆在孤舟裡。    <br />    昨夜天月明，長川寒且清。菊花開欲盡，薺菜泊來生。    <br />    下江帆勢速，五兩遙相逐。欲問去時人，知投何處宿。    <br />    空令猿嘯時，泣對湘簟竹。   </p>   <p>    <b>     <font color=\"#FF6600\">折楊柳（一作折楊柳送別）</font>    </b>    <br />    東城攀柳葉，柳葉低著草。少壯莫輕年，輕年有衰老。    <br />    柳發遍川岡，登高堪斷腸。雨煙輕漠漠，何樹近君鄉。    <br />    贈君折楊柳，顏色豈能久。上客莫沾巾，佳人正回首。    <br />    新柳送君行，古柳傷君情。突兀臨荒渡，婆娑出舊營。    <br />    隋家兩岸盡，陶宅五株榮。日暮偏愁望，春山有鳥聲。   </p>   <p>    <b>     <font color=\"#FF6600\">留別柳中庸</font>    </b>    <br />    惆悵流水時，蕭條背城路。離人出古亭，嘶馬入寒樹。    <br />    江海正風波，相逢在何處。   </p>   <p>    <b>     <font color=\"#FF6600\">野亭三韻送錢員外</font>    </b>    <br />    野菊開欲稀，寒泉流漸淺。幽人步林後，歎此年華晚。    <br />    倚杖送行雲，尋思故山遠。   </p>   <p>    <font color=\"#FF6600\">     <b>歸山招王逵</b>    </font>    <br />    日長原野靜，杖策步幽巘。雉雊麥苗陰，蝶飛溪草晚。    <br />    我生好閒放，此去殊未返。自是君不來，非關故山遠。   </p>   <p>    <b>     <font color=\"#FF6600\">過谷口元贊善所居（一作贈池陽谷口）</font>    </b>    <br />    入谷訪君來，秋泉已堪涉。林間人獨坐，月下山相接。    <br />    重露濕蒼苔，明燈照黃葉。故交一不見，素髮何稠疊。   </p>   <p>    <b>     <font color=\"#FF6600\">旅次岐山得山友書卻寄鳳翔張尹</font>    </b>    <br />    本與戴征君，同師竹上坐。偶為名利引，久廢論真果。    <br />    昨日山信回，寄書來責我。   </p>   <p>    <font color=\"#FF6600\">     <b>九日贈司空文明</b>    </font>    <br />    我有惆悵詞，待君醉時說。長來逢九日，難與菊花別。    <br />    摘卻正開花，暫言花未發。   </p>   <p>    <b>     <font color=\"#FF6600\">蕪城</font>    </b>    <br />    昔人登此地，丘隴已前悲。今日又非昔，春風能幾時。    <br />    風吹城上樹，草沒城邊路。城裡月明時，精靈自來去。   </p>   <p>    <b>     <font color=\"#FF6600\">送吉中孚拜官歸楚州</font>    </b>    <br />    才子神骨清，虛竦眉眼明。貌應同衛玠，鬢且異潘生。    <br />    初戴莓苔幘，來過丞相宅。滿堂歸道師，眾口宗詩伯。    <br />    須臾里巷傳，天子亦知賢。出詔升高士，馳聲在少年。    <br />    自為才哲愛，日與侯王會。匡主一言中，榮親千里外。    <br />    更聞仙士友，往往東回首。驅石不成羊，指丹空斃狗。    <br />    孤帆淮上歸，商估夜相依。海霧寒將盡，天星曉欲稀。    <br />    潮頭來始歇，浦口喧爭發。鄉樹尚和雲，鄰船猶帶月。    <br />    到洞必傷情，巡房見舊名。醮疏壇路澀，汲少井欄傾。    <br />    別我長安道，前期共須老。方隨水向山，肯惜花辭島。    <br />    悵望執君衣，今朝風景好。   </p>   <p>    <b>     <font color=\"#FF6600\">荊州泊</font>    </b>    <br />    南樓西下時，月裡聞來棹。桂水舳艫回，荊州津濟鬧。    <br />    移帷望星漢，引帶思容貌。今夜一江人，唯應妾身覺。   </p>   <p>    <font color=\"#FF6600\">     <b>春遊樂</b>    </font>    <br />    遊童蘇合彈，倡女蒲葵扇。初日映城時，相思忽相見。    <br />    褰裳蹋路草，理鬢回花面。薄暮不同歸，留情此芳甸。   </p>   <p>    <b>     <font color=\"#FF6600\">千里思</font>    </b>    <br />    涼州風月美，遙望居延路。泛泛下天雲，青青緣塞樹。    <br />    燕山蘇武上，海島田橫住。更是草生時，行人出門去。   </p>   <p>    <b>     <font color=\"#FF6600\">白鷺詠</font>    </b>    <br />    迥起來應近，高飛去自遙。映林同落雪，拂水狀翻潮。    <br />    猶有幽人興，相逢到碧霄。   </p>   <p>    <b>     <font color=\"#FF6600\">冬夜與故友聚送吉校書</font>    </b>    <br />    途窮別則怨，何必天涯去。共作出門人，不見歸鄉路。    <br />    慇勤執杯酒，悵望送親故。月色入閒軒，風聲落高樹。    <br />    雲霄望且遠，齒髮行應暮。九日泣黃花，三秋悲白露。    <br />    君行過洛陽，莫向青山度。   </p>   <p>    <b>     <font color=\"#FF6600\">與苗員外山行</font>    </b>    <br />    古人留路去，今日共君行。若待青山盡，應逢白髮生。    <br />    誰知到蘭若，流落一書名。   </p>   <p>    <b>     <font color=\"#FF6600\">早春同庾侍郎題青龍上方院</font>    </b>    <br />    相見惜餘暉，齊行登古寺。風煙結遠恨，山水含芳意。    <br />    車馬莫前歸，留看巢鶴至。   </p>   <p>    <font color=\"#FF6600\">     <b>送從叔赴洪州</b>    </font>    <br />    榮家兼佐幕，叔父似還鄉。王粲名雖重，卻超髯未長。    <br />    鳴橈過夏口，斂笏見潯陽。後夜相思處，中庭月一方。   </p>   <p>    <b>     <font color=\"#FF6600\">送路司諫侍從叔赴洪州</font>    </b>    <br />    卻超本絕倫，得意在芳春。勳業耿家盛，風流荀氏均。    <br />    聲名金作賦，白皙玉為身。斂笏辭天子，乘龜從丈人。    <br />    度關行且獵，鞍馬何躞蹀。猿嘯暮應愁，湖流春好涉。    <br />    潯陽水分送，於越山相接。梅雨細如絲，蒲帆輕似葉。    <br />    逢風燕不定，值石波先疊。樓見遠公廬，船經徐稚業。    <br />    邑人多秉筆，州吏亦負笈。村女解收魚，津童能用楫。    <br />    唯我有荊扉，無成未得歸。見君兄弟出，今日自沾衣。   </p>   <p>    <b>     <font color=\"#FF6600\">病後遊青龍寺</font>    </b>    <br />    病來形貌穢，齋沐入東林。境靜聞神遠，身羸向道深。    <br />    芭蕉高自折，荷葉大先沈。   </p>   <p>    <b>     <font color=\"#FF6600\">夜尋司空文明逢深上人因寄晉侍御</font>    </b>    <br />    鶴裘筇竹杖，語笑過林中。正是月明夜，陶家見遠公。    <br />    自嫌山客務，不與漢官同。   </p>   <p>    <font color=\"#FF6600\">     <b>長安書事寄薛戴</b>    </font>    <br />    朔雁去成行，哀蟬響如昨。時芳一憔悴，暮序何蕭索。    <br />    笑語且無聊，逢迎多約略。三山不可見，百歲空揮霍。    <br />    故事盡為愁，新知無復樂。夫君又離別，而我加寂寞。    <br />    惠遠縱相尋，陶潛只獨酌。主人恩則厚，客子才自薄。    <br />    委曲見提攜，因循成蹇剝。論邊書未上，招隱詩還作。    <br />    貴者已朝餐，豈能敦宿諾。飛禽雖失樹，流水長思壑。    <br />    千里寄瓊枝，夢寐青山郭。   </p>   <p>    <b>     <font color=\"#FF6600\">鮮於少府宅看花</font>    </b>    <br />    謝家能植藥，萬簇相縈倚。爛熳綠苔前，嬋娟青草裡。    <br />    垂欄復照戶，映竹仍臨水。驟雨發芳香，回風舒錦綺。    <br />    孤光雜新故，眾色更重累。散碧出疏莖，分黃成細蕊。    <br />    遊蜂高更下，驚蝶坐還起。玉貌對應慚，霞標方不似。    <br />    春陰憐弱蔓，夏日同短晷。回落報榮衰，交關斗紅紫。    <br />    花時苟未賞，老至誰能止。上客屢移床，幽僧勞憑几。    <br />    初合雖薄劣，卻得陪君子。敢問賢主人，何如種桃李。   </p>   <p>    <b>     <font color=\"#FF6600\">慈恩寺懷舊</font>    </b>    <br />    去者不可憶，舊遊相見時。凌霄徒更發，非是看花期。    <br />    倚玉交文友，登龍年月久。東閣許聯床，西郊亦攜手。    <br />    彼蒼何曖昧，薄劣翻居後。重入遠師溪，誰嘗陶令酒。    <br />    伊昔會禪宮，容輝在眼中。籃輿來問道，玉柄解談空。    <br />    孔席亡顏子，僧堂失謝公。遺文一書壁，新竹再移叢。    <br />    始聚終成散，朝歡暮不同。春霞方照日，夜燭忽迎風。    <br />    蟻斗聲猶在，鴞災道已窮。問天應默默，歸宅太匆匆。    <br />    淒其履還路，莽蒼雲林暮。九陌似無人，五陵空有霧。    <br />    緬懷山陽笛，永恨平原賦。錯莫過門欄，分明識行路。    <br />    上智本全真，卻公況重臣。唯應撫靈運，暫是憶嘉賓。    <br />    存信松猶小，緘哀草尚新。鯉庭埋玉樹，那忍見門人。   </p>   <p>    <font color=\"#FF6600\">     <b>贈薛戴</b>    </font>    <br />    曉霧忽為霜，寒蟬還罷響。行人在長道，日暮多歸想。    <br />    射策本何功，名登絳帳中。遂矜丘室重，不料阮途窮。    <br />    交結慚時輩，龍鍾似老翁。機非鄙夫正，懶是平生性。    <br />    欹枕鴻雁高，閉關花藥盛。廚煙當雨絕，階竹連窗暝。    <br />    欲賦苦饑行，無如消渴病。舊業歷胡塵，荒原少四鄰。    <br />    田園空有處，兄弟未成人。毛義心長苦，袁安家轉貧。    <br />    今呈胸臆事，當為淚沾巾。   </p>   <p>    <b>     <font color=\"#FF6600\">東門送客</font>    </b>    <br />    綠楊新草路，白髮故鄉人。既壯還應老，遊梁復滯秦。    <br />    逢花莫漫折，能有幾多春。   </p>   <p>    <b>     <font color=\"#FF6600\">送韓紳卿</font>    </b>    <br />    春雨昨開花，秋霜忽沾草。榮枯催日夕，去住皆須老。    <br />    君望漢家原，高墳漸成道。   </p>   <p>    <b>     <font color=\"#FF6600\">襄陽曲</font>    </b>    <br />    襄陽堤路長，草碧柳枝黃。    <br />    誰家女兒臨夜妝，紅羅帳裡有燈光。雀釵翠羽動明璫，欲出不出脂粉香。    <br />    同居女伴正衣裳，中庭寒月白如霜。賈生十八稱才子，空得門前一斷腸。   </p>   <p>    <b>     <font color=\"#FF6600\">胡騰兒</font>    </b>    <br />    胡騰身是涼州兒，肌膚如玉鼻如錐。桐布輕衫前後捲，葡萄長帶一邊垂。    <br />    帳前跪作本音語，拾襟攪袖為君舞。安西舊牧收淚看，洛下詞人抄曲與。    <br />    揚眉動目踏花氈，紅汗交流珠帽偏。醉卻東傾又西倒，雙靴柔弱滿燈前。    <br />    環行急蹴皆應節，反手叉腰如卻月。絲桐忽奏一曲終，嗚嗚畫角城頭發。    <br />    胡騰兒，胡騰兒，故鄉路斷知不知。   </p>   <p>    <font color=\"#FF6600\">     <b>贈康洽</b>    </font>    <br />    黃鬚康兄酒泉客，平生出入王侯宅。今朝醉臥又明朝，忽憶故鄉頭已白。    <br />    流年恍惚瞻西日，陳事蒼茫指南陌。聲名恆壓鮑參軍，班位不過揚執戟。    <br />    邇來七十遂無機，空是咸陽一布衣。後輩輕肥賤衰朽，五侯門館許因依。    <br />    自言萬物有移改，始信桑田變成海。同時獻賦人皆盡，共壁題詩君獨在。    <br />    步出東城風景和，青山滿眼少年多。漢家尚壯今則老，髮短心長知奈何。    <br />    華堂舉杯白日晚，龍鍾相見誰能免。君今已反我正來。朱顏宜笑能幾回。    <br />    借問朦朧花樹下，誰家畚插築高台。   </p>   <p>    <b>     <font color=\"#FF6600\">瘦馬行</font>    </b>    <br />    城傍牧馬驅未過，一馬徘徊起還臥。眼中有淚皮有瘡，骨毛焦瘦令人傷。    <br />    朝朝放在兒童手，誰覺舉頭看故鄉。往時漢地相馳逐，如雨如風過平陸。    <br />    豈意今朝驅不前，蚊蚋滿身泥上腹。路人識是名馬兒，疇昔三軍不得騎。    <br />    玉勒金鞍既已遠，追奔獲獸有誰知。終身櫪上食君草，遂與駑駘一時老。    <br />    倘借長鳴隴上風，猶期一戰安西道。   </p>   <p>    <b>     <font color=\"#FF6600\">雜歌呈鄭錫司空文明</font>    </b>    <br />    昨宵夢到亡何鄉，忽見一人山之陽。高冠長劍立石堂，鬢眉颯爽瞳子方。    <br />    胡麻作飯瓊作漿，素書一帙在柏床。啖我還丹拍我背，令我延年在人代。    <br />    乃書數字與我持，小兒歸去須讀之。覺來知是虛無事，山中雪平雲覆地。    <br />    東嶺啼猿三四聲，捲簾一望心堪碎。蓬萊有梯不可躡，向海回頭淚盈睫。    <br />    且聞童子是蒼蠅，誰謂莊生異蝴蝶。學仙去來辭故人，長安道路多風塵。   </p>   <p>    <font color=\"#FF6600\">     <b>雜歌</b>    </font>    <br />    漢水至清泥則濁，松枝至堅蘿則弱。十三女兒事他家，顏色如花終索寞。    <br />    蘭生當門燕巢幕，蘭芽未吐燕泥落。為姑偏忌諸嫂良，作婦翻嫌婿家惡。    <br />    人生照鏡須自知，無鹽何用妒西施。秦庭野鹿忽為馬，巧偽亂真君試思。    <br />    伯奇掇蜂賢父逐，曾參殺人慈母疑。酒沽千日人不醉，琴弄一弦心已悲。    <br />    常聞善交無爾汝，讒口甚甘良藥苦。山雞錦翼豈鳳凰，隴鳥人言止鸚鵡。    <br />    向栩非才徒隱灶，田文有命那關戶，犀燭江行見鬼神，木人登席呈歌舞。    <br />    樂生東去終居趙，陽虎北轅翻適楚。世間反覆不易陳，緘此貽君淚如雨。   </p>   <p>    <b>     <font color=\"#FF6600\">烏棲曲</font>    </b>    <br />    白馬逐朱車，黃昏入狹斜。    <br />    狹斜柳樹烏爭宿，爭枝未得飛上屋。東房少婦婿從軍，每聽烏啼知夜分。   </p>   <p>    <b>     <font color=\"#FF6600\">送客東歸</font>    </b>    <br />    昨夜東風吹盡雪，兩京路上梅花發。行人相見便東西，日暮溪頭飲馬別。    <br />    把君衫袖望垂楊，兩行淚下思故鄉。   </p>   <p>    <b>     <font color=\"#FF6600\">王敬伯歌</font>    </b>    <br />    妾本舟中女，聞君江上琴。君初感妾意，妾亦感君心。    <br />    遂出合歡被，同為交頸禽。傳杯唯畏淺，接膝猶嫌遠。    <br />    侍婢奏箜篌，女郎歌宛轉。宛轉怨如何，中庭霜漸多。    <br />    霜多葉可惜，昨日非今夕。徒結萬重歡，終成一宵客。    <br />    王敬伯，綠水青山從此隔。   </p>   <p>    <font color=\"#FF6600\">     <b>救生寺望春寄暢當</b>    </font>    <br />    東西南北望，望遠悲潛蓄。紅黃綠紫花，花開看不足。    <br />    今年與子少相隨，他年與子老相逐。   </p>   <p>    <b>     <font color=\"#FF6600\">荊門歌送兄赴夔州</font>    </b>    <br />    余兄佐郡經西楚，餞行因賦荊門雨。蘚蘚燮燮聲漸繁，浦裡人家收市喧。    <br />    重陰大點過欲盡，碎浪柔文相與翻。雲間悵望荊衡路，萬里青山一時暮。    <br />    琵琶寺裡響空廊。熨火陂前濕荒戍。沙尾長檣發漸稀，竹竿草屩涉流歸。    <br />    夷陵已遠半成燒，漢上遊倡始濯衣。船門相對多商估，葛服龍鍾篷下語。    <br />    自是湘州石燕飛，那關齊地商羊舞。曾為江客念江行，腸斷秋荷雨打聲。    <br />    摩天古木不可見，住岳高僧空得名。今朝拜首臨欲別，遙憶荊門雨中發。   </p>   <p>    <b>     <font color=\"#FF6600\">妾薄命</font>    </b>    <br />    憶妾初嫁君，花鬟如綠雲，回燈入綺帳，轉面脫羅裙。    <br />    折步教人學，偷香與客熏。容顏南國重，名字北方聞。    <br />    一從失恩意，轉覺身憔悴。對鏡不梳頭，倚窗空落淚。    <br />    新人莫恃新，秋至會無春。從來閉在長門者，必是宮中第一人。   </p>   <p>    <b>     <font color=\"#FF6600\">關山月</font>    </b>    <br />    露濕月蒼蒼，關頭榆葉黃。回輪照海遠，分彩上樓長。    <br />    水凍頻移幕，兵疲數望鄉。只應城影外，萬里共胡霜。   </p>   <p>    <font color=\"#FF6600\">     <b>度關山</b>    </font>    <br />    雁塞日初晴，狐關雪復平。危樓緣廣漠，古竇傍長城。    <br />    拂劍金星出，彎弧玉羽鳴。誰知繫虜者，賈誼是書生。   </p>   <p>    <font color=\"#FF6600\">     <b>巫山高（一作巫山高和皇甫拾遺）</b>    </font>    <br />    巫山十二峰，皆在碧虛中。回合雲藏月，霏微雨帶風。    <br />    猿聲寒過澗，樹色暮連空。愁向高唐望，清秋見楚宮。   </p>   <p>    <b>     <font color=\"#FF6600\">雨雪曲</font>    </b>    <br />    天山一丈雪，雜雨夜霏霏。濕馬胡歌亂，經烽漢火微。    <br />    丁零蘇武別，疏勒范羌歸。若看關頭下，長榆葉定稀。   </p>   <p>    <b>     <font color=\"#FF6600\">春遊樂</font>    </b>    <br />    柘彈連錢馬，銀鉤妥墮鬟。摘桑春陌上，踏草夕陽間。    <br />    意合辭先露，心誠貌卻閒。明朝若相憶，雲雨出巫山。   </p>   <p>    <b>     <font color=\"#FF6600\">山下泉</font>    </b>    <br />    碧水映丹霞，濺濺度淺沙。暗通山下草，流出洞中花。    <br />    淨色和雲落，喧聲繞石斜。明朝更尋去，應到阮郎家。   </p>   <p>    <b>     <font color=\"#FF6600\">送客赴洪州（一作送鄭侍御）</font>    </b>    <br />    草色隨驄馬，悠悠共出秦。水傳雲夢曉，山接洞庭春。    <br />    帆影連三峽，猿聲在四鄰。青門一分手，難見杜陵人。   </p>   <p>    <font color=\"#FF6600\">     <b>與鄭錫遊春</b>    </font>    <br />    東門垂柳長，回首獨心傷。日暖臨芳草，天晴憶故鄉。    <br />    映花鶯上下，過水蝶飛揚。借問同行客，今朝淚幾行。   </p>   <p>    <b>     <font color=\"#FF6600\">送友人（一作送友人南遊）</font>    </b>    <br />    聞說湘川路，年年古木多。猿啼巫峽夜，月照洞庭波。    <br />    窮海人還去，孤城雁與過。青山不同賞，來往自蹉跎。   </p>   <p>    <b>     <font color=\"#FF6600\">題從叔沆林園</font>    </b>    <br />    阮宅閒園暮，窗中見樹陰。樵歌依遠草，僧語過長林。    <br />    鳥哢花間曲，人彈竹裡琴。自嫌身未老，已有住山心。   </p>   <p>    <b>     <font color=\"#FF6600\">送少微上人入蜀</font>    </b>    <br />    削髮本求道，何方不是歸。松風開法席，江月濯禪衣。    <br />    飛閣蟬鳴早，漫天客過稀。戴顒常執筆，不覺此身非。   </p>   <p>    <font color=\"#FF6600\">     <b>雨後遊輞川</b>    </font>    <br />    驟雨歸山盡，頹陽入輞川。看虹登晚墅，踏石過青泉。    <br />    紫葛藏仙井，黃花出野田。自知無路去，回步就人煙。   </p>   <p>    <b>     <font color=\"#FF6600\">同皇甫侍御題惟一上人房</font>    </b>    <br />    焚香居一室，盡日見空林。得道輕年暮，安禪愛夜深。    <br />    東西皆是夢，存沒豈關心。唯羨諸童子，持經在竹陰。   </p>   <p>    <b>     <font color=\"#FF6600\">同苗員外宿薦福寺僧捨</font>    </b>    <br />    潘安秋興動，涼夜宿僧房。倚杖雲離月，垂簾竹有霜。    <br />    回風生遠徑，落葉颯長廊。一與交親會，空貽別後傷。   </p>   <p>    <font color=\"#FF6600\">     <b>送客往湘江</b>    </font>    <br />    識君年已老，孤棹向瀟湘。素髮臨高鏡，清晨入遠鄉。    <br />    三山分夏口，五兩映涔陽。更逐巴東客，南行淚幾行。   </p>   <p>    <b>     <font color=\"#FF6600\">送友人遊蜀</font>    </b>    <br />    嘉陵天氣好，百里見雙流。帆影緣巴字，鐘聲出漢州。    <br />    綠原春草晚，青木暮猿愁。本是風流地，遊人易白頭。   </p>   <p>    <b>     <font color=\"#FF6600\">送友人遊江東</font>    </b>    <br />    江上花開盡，南行見杪春。鳥聲悲古木，雲影入通津。    <br />    返景斜連草，回潮暗動蘋。謝公今在郡，應喜得詩人。   </p>   <p>    <b>     <font color=\"#FF6600\">送樂平苗明府得家字</font>    </b>    <br />    本自求彭澤，誰云道里賒。山從石壁斷，江向弋陽斜。    <br />    暮色隨楓樹，陰雲暗荻花。諸侯舊調鼎，應重宰臣家。   </p>   <p>    <b>     <font color=\"#FF6600\">過宋州</font>    </b>    <br />    睢陽陷虜日，外絕救兵來。世亂忠臣死，時清明主哀。    <br />    荒郊春草遍，故壘野花開。欲為將軍哭，東流水不回。   </p>   <p>    <b>     <font color=\"#FF6600\">茂陵山行陪韋金部（一作招金部韋員外）</font>    </b>    <br />    宿雨朝來歇，空山秋氣清。盤雲雙鶴下，隔水一蟬鳴。    <br />    古道黃花落，平蕪赤燒生。茂陵雖有病，猶得伴君行。   </p>   <p>    <b>     <font color=\"#FF6600\">江上逢司空曙（一作岳陽逢司空文明，得關中書）</font>    </b>    <br />    共爾髫年故，相逢萬里餘。新春兩行淚，故國一封書。    <br />    夏口帆初落，涔陽雁正疏。唯當執杯酒，暫食漢江魚。   </p>   <p>    <font color=\"#FF6600\">     <b>逢王泌自東京至</b>    </font>    <br />    逢君自鄉至，雪涕問田園。幾處生喬木，誰家在舊村。    <br />    山峰橫二室，水色映千門。愁見遊從處，如今花正繁。   </p>   <p>    <b>     <font color=\"#FF6600\">山中期吉中孚</font>    </b>    <br />    行人路不同，花落到山中。水暗蒹葭霧，月明楊柳風。    <br />    年華驚已擲，志業颯然空。何必龍鍾後，方期事遠公。   </p>   <p>    <b>     <font color=\"#FF6600\">酬前大理寺評事張芬</font>    </b>    <br />    君家舊林壑，寄在亂峰西。近日春雲滿，相思路亦迷。    <br />    聞鐘投野寺，待月過前溪。悵望成幽夢，依依識故蹊。   </p>   <p>    <b>     <font color=\"#FF6600\">賦得山泉送房造</font>    </b>    <br />    泉水山邊去，高人月下看。潤松秋色淨，落澗夜聲寒。    <br />    委曲穿深竹，潺湲過遠灘。聖朝無隱者，早晚罷漁竿。   </p>   <p>    <b>     <font color=\"#FF6600\">宿興善寺後堂池</font>    </b>    <br />    草堂高樹下，月向後池生。野客如僧靜，新荷共水平。    <br />    錦鱗沉不食，繡羽亂相鳴。即事思江海，誰能萬里行。   </p>   <p>    <b>     <font color=\"#FF6600\">憶皎然上人</font>    </b>    <br />    未得從師去，人間萬事勞。雲門不可見，山木已應高。    <br />    向日開柴戶，驚秋問敝袍。何由宿峰頂，窗裡望波濤。   </p>   <p>    <font color=\"#FF6600\">     <b>贈衡岳隱禪師</b>    </font>    <br />    舊住衡州寺，隨緣偶北來。夜禪山雪下，朝汲竹門開。    <br />    半偈傳初盡，群生意未回。唯當與樵者，杖錫入天台。   </p>   <p>    <b>     <font color=\"#FF6600\">雲陽觀寄袁稠（一作元陽觀寄元稱）</font>    </b>    <br />    花洞晚陰陰，仙壇隔杏林。漱泉春谷冷，搗藥夜窗深。    <br />    石上開仙酌，松間對玉琴。戴家溪北住，雪後去相尋。   </p>   <p>    <b>     <font color=\"#FF6600\">晚遊東田寄司空曙</font>    </b>    <br />    暮來思遠客，獨立在東田。片雨無妨景，殘虹不映天。    <br />    別愁逢夏果，歸興入秋蟬。莫作隳官意，陶潛未必賢。   </p>   <p>    <b>     <font color=\"#FF6600\">題崔端公園林</font>    </b>    <br />    上士愛清輝，開門向翠微。抱琴看鶴去，枕石待雲歸。    <br />    野坐苔生席，高眠竹掛衣。舊山東望遠，惆悵暮花飛。   </p>   <p>    <b>     <font color=\"#FF6600\">早春雪夜寄盧綸兼呈秘書元丞</font>    </b>    <br />    聞君隨謝脁，春夜宿前川。看竹雲垂地，尋僧月滿田。    <br />    熊寒方入樹，魚樂稍離船。獨夜羈愁客，惟知惜故年。   </p>   <p>    <font color=\"#FF6600\">     <b>早春夜集耿拾遺宅</b>    </font>    <br />    如何逋客會，忽在侍臣家。新草猶停雪，寒梅未放花。    <br />    銜杯雞欲唱，逗月雁應斜。年齒俱憔悴，誰堪故國賒。   </p>   <p>    <b>     <font color=\"#FF6600\">元丞宅送胡濬及第東歸覲省</font>    </b>    <br />    登龍兼折桂，歸去當高車。舊楚楓猶在，前隋柳已疏。    <br />    月中逢海客，浪裡得鄉書。見說江邊住，知君不厭魚。   </p>   <p>    <font color=\"#FF6600\">     <b>送魏廣下第歸揚州寧親</b>    </font>    <br />    遊宦今空返，浮淮一雁秋。白雲陰澤國，青草繞揚州。    <br />    調膳過花下，張筵到水頭。昆山仍有玉，歲晏莫淹留。   </p>   <p>    <b>     <font color=\"#FF6600\">歸山與酒徒別</font>    </b>    <br />    野客本無事，此來非有求。煩君征樂餞，未免憶山愁。    <br />    紅燭侵明月，青娥促白頭。童心久已盡，豈為艷歌留。   </p>   <p>    <b>     <font color=\"#FF6600\">冬夜寄韓弇（一作秋夜寄司空文明）</font>    </b>    <br />    獨坐知霜下，開門見木衰。壯應隨日去，老豈與人期。    <br />    廢井蟲鳴早，陰階菊發遲。興來空憶戴，不似剡溪時。   </p>   <p>    <b>     <font color=\"#FF6600\">聞吉道士還俗因而有贈</font>    </b>    <br />    聞有華陽客，儒裳謁紫微。舊山連藥賣，孤鶴帶雲歸。    <br />    柳市名猶在，桃源夢已稀。還鄉見鷗鳥，應愧背船飛。   </p>   <p>    <b>     <font color=\"#FF6600\">韋員外東齋看花</font>    </b>    <br />    入花凡幾步，此樹獨相留。發艷紅枝合，垂煙綠水幽。    <br />    並開偏覺好，未落已成愁。一到芳菲下，空招兩鬢秋。   </p>   <p>    <b>     <font color=\"#FF6600\">邊頭作</font>    </b>    <br />    邠郊泉脈動，落日上城樓。羊馬水草足，羌胡帳幕稠。    <br />    射鵰過海岸，傳箭怯邊州。何事歸朝將，今年又拜侯。   </p>   <p>    <font color=\"#FF6600\">     <b>宿深上人院聽遠泉</b>    </font>    <br />    泉聲宜遠聽，入夜對支公。斷續來方盡，潺湲咽又通。    <br />    何年出石下，幾里在山中。君問窮源處，禪心與此同。   </p>   <p>    <b>     <font color=\"#FF6600\">茂陵村行贈何兆</font>    </b>    <br />    春天黃鳥囀，野徑白雲間。解帶依芳草，支頤想故山。    <br />    人行九州路，樹老五陵間。誰道臨邛遠，相如自憶還。   </p>   <p>    <b>     <font color=\"#FF6600\">送友人還洛</font>    </b>    <br />    去國渡關河，蟬鳴古樹多。平原正超忽，行子復蹉跎。    <br />    去事不可想，舊遊難再過。何當嵩岳下，相見在煙蘿。   </p>   <p>    <b>     <font color=\"#FF6600\">送戴徵士還山</font>    </b>    <br />    柔桑錦臆雉，相送到煙霞。獨隱空山裡，閒門幾樹花。    <br />    草生楊柳岸，鳥囀竹林家。不是謀生拙，無為末路賒。   </p>   <p>    <b>     <font color=\"#FF6600\">秋日旅舍別司空文明</font>    </b>    <br />    涼風颯窮巷，秋思滿高雲。吏隱俱不就，此心仍別君。    <br />    素懷宗淡泊，羈旅念功勳。轉憶西林寺，江聲月下聞。   </p>   <p>    <b>     <font color=\"#FF6600\">旅舍對雪贈考功王員外</font>    </b>    <br />    楊花驚滿路，面市忽狂風。驟下搖蘭葉，輕飛集竹叢。    <br />    欲將瓊樹比，不共玉人同。獨望徽之棹，青山在雪中。   </p>   <p>    <b>     <font color=\"#FF6600\">送丁少府往唐上</font>    </b>    <br />    因君灞陵別，故國一回看。共食田文飯，先之梅福官。    <br />    江風轉日暮，山月滿潮寒。不得同舟望，淹留歲月闌。   </p>   <p>    <font color=\"#FF6600\">     <b>贈李龜年</b>    </font>    <br />    青春事漢主，白首入秦城。遍識才人字，多知舊曲名。    <br />    風流隨故事，語笑合新聲。獨有垂楊樹，偏傷日暮情。   </p>   <p>    <b>     <font color=\"#FF6600\">送郭補闕歸江陽</font>    </b>    <br />    東門春尚淺，楊柳未成陰。雁影愁斜日，鶯聲怨故林。    <br />    隋宮江上遠，梁苑雪中深。獨有懷歸客，難為欲別心。   </p>   <p>    <b>     <font color=\"#FF6600\">早春會王逵主人得蓬字</font>    </b>    <br />    今年華鬢色，半在故人中。欲寫無窮恨，先期一醉同。    <br />    綠叢猶覆雪，紅萼已凋風。莫負歸山契，君看陌上蓬。   </p>   <p>    <b>     <font color=\"#FF6600\">宿山寺思歸</font>    </b>    <br />    僧房秋雨歇，愁臥夜更深。欹枕聞鴻雁，回燈見竹林。    <br />    歸螢入草盡，落月映窗沉。拭淚無人覺，長謠向壁陰。   </p>   <p>    <b>     <font color=\"#FF6600\">送客赴江陵寄郢州郎士元</font>    </b>    <br />    露下晚蟬愁，詩人舊怨秋。沅湘莫留滯，宛洛好遨遊。    <br />    飲馬逢黃菊，離家值白頭。竟陵明月夜，為上庾公樓。   </p>   <p>    <b>     <font color=\"#FF6600\">送客賦得巴江夜猿</font>    </b>    <br />    巴水天邊路，啼猿傷客情。遲遲雲外盡，杳杳樹中生。    <br />    殘月暗將落，空霜寒欲明。楚人皆掩淚，聞到第三聲。   </p>   <p>    <font color=\"#FF6600\">     <b>秋日憶暕上人</b>    </font>    <br />    一從持缽別，更未到人間。好靜居貧寺，遺名棄近山。    <br />    雨前縫百衲，葉下閉重關。若便潯陽去，須將舊客還。   </p>   <p>    <font color=\"#FF6600\">     <b>寄上舍人叔</b>    </font>    <br />    車馬朝初下，看山憶獨尋。會知逢水盡，且愛入雲深。    <br />    殘雨開斜日，新蟬發迥林。阮咸雖別巷，遙識此時心。   </p>   <p>    <b>     <font color=\"#FF6600\">送古之奇赴安西幕</font>    </b>    <br />    疇昔十年兄，相逢五校營。今宵舉杯酒，隴月見軍城。    <br />    堠火經陰絕，邊人接曉行。慇勤送書記，強虜幾時平。   </p>   <p>    <b>     <font color=\"#FF6600\">送張芬歸江東兼寄柳中庸</font>    </b>    <br />    久是天涯客，偏傷落木時。如何故國見，更欲異鄉期。    <br />    鳥暮東西急，波寒上下遲。空將滿眼淚，千里怨相思。   </p>   <p>    <b>     <font color=\"#FF6600\">送丘丹歸江東</font>    </b>    <br />    故山霜落久，才子憶荊扉。旅舍尋人別，秋風逐雁歸。    <br />    夢愁楓葉盡，醉惜菊花稀。肯學求名者，經年未拂衣。   </p>   <p>    <font color=\"#FF6600\">     <b>臥病寄苗員外</b>    </font>    <br />    故人初未貴，相見得淹留。一自朝天去，因成計日遊。    <br />    月明應獨醉，葉下肯同愁。因恨劉楨病，空園臥見秋。   </p>   <p>    <font color=\"#FF6600\">     <b>送楊皋擢第歸江東（一作送表丈楊皞）</b>    </font>    <br />    隋堤望楚國，江上一歸人。綠氣千檣暮，青風萬里春。    <br />    試才初得桂，泊渚肯傷蘋。拜手終淒愴，恭承中外親。   </p>   <p>    <b>     <font color=\"#FF6600\">題鄭少府林園</font>    </b>    <br />    謝家今日晚，詞客願抽毫。櫪馬方回影，池鵝正理毛。    <br />    竹筒傳水遠，麈尾坐僧高。獨有宗雷賤，過君著敝袍。   </p>   <p>    <b>     <font color=\"#FF6600\">送吉中孚拜官歸業</font>    </b>    <br />    南入華陽洞，無人古樹寒。吟詩開舊帙，帶綬上荒壇。    <br />    因病求歸易，沾恩更隱難。孟宗應獻鮓，家近守漁官。   </p>   <p>    <b>     <font color=\"#FF6600\">送楊少府赴陽翟（即舍人之弟）</font>    </b>    <br />    冠帶仁兄後，光輝壽母前。陸雲還入洛，潘岳更張筵。    <br />    井邑嵩山對，園林穎水連。東人欲相送，旅舍已潸然。   </p>   <p>    <b>     <font color=\"#FF6600\">慈恩寺暕上人房招耿拾遺</font>    </b>    <br />    悠然對惠遠，共結故山期。汲井樹陰下，閉門亭午時。    <br />    地閒花落厚，石淺水流遲。願與神仙客，同來事本師。   </p>   <p>    <b>     <font color=\"#FF6600\">宿山寺雪夜寄吉中孚</font>    </b>    <br />    獨愛僧房竹，春來長到池。雲遮皆晃朗，雪壓半低垂。    <br />    不見侵山葉，空聞拂地枝。鄙夫今夜興，唯有子猷知。   </p>   <p>    <font color=\"#FF6600\">     <b>贈趙神童</b>    </font>    <br />    聖朝殊漢令，才子少登科。每見先鳴早，常驚後進多。    <br />    獨居方寂寞，相對覺蹉跎。不是通家舊，頻勞文舉過。   </p>   <p>    <font color=\"#FF6600\">     <b>宿雲際寺贈深上人</b>    </font>    <br />    暫別青藍寺，今來髮欲斑。獨眠孤燭下，風雨在前山。    <br />    壞宅終須去，空門不易還。支公有方便，一願啟玄關。   </p>   <p>    <b>     <font color=\"#FF6600\">送從兄赴洪州別駕兄善琴</font>    </b>    <br />    援琴兼愛竹，遙夜在湘沅。鶴舞月將下，烏啼霜正繁。    <br />    亂流喧橘岸，飛雪暗荊門。佐郡無辭屈，其如相府恩。   </p>   <p>    <b>     <font color=\"#FF6600\">山中期張芬不至</font>    </b>    <br />    石堤春草碧，雙燕向西飛。悵望雲天暮，佳人何處歸。    <br />    藥欄蟲網遍，苔井水痕稀。誰道嵇康懶，山中自掩扉。   </p>   <p>    <b>     <font color=\"#FF6600\">寄暢當</font>    </b>    <br />    麥秀草芊芊，幽人好晝眠。雲霞生嶺上，猿鳥下床前。    <br />    顏子方敦行，支郎久住禪。中林輕暫別，約略已經年。   </p>   <p>    <b>     <font color=\"#FF6600\">送義興元少府</font>    </b>    <br />    逢君惠連第，初命便光輝。已得群公祖，終妨太傅譏。    <br />    路長人反顧，草斷燕回飛。本是江南客，還同衣錦歸。   </p>   <p>    <font color=\"#FF6600\">     <b>臥病別鄭錫</b>    </font>    <br />    病來喜無事，多臥竹林間。此日一相見，明朝還掩關。    <br />    幽人愛芳草，志士惜頹顏。歲晏不我棄，期君在故山。   </p>   <p>    <b>     <font color=\"#FF6600\">書志贈暢當</font>    </b>    <br />    少喜神仙術，未去已蹉跎。壯志一為累，浮生事漸多。    <br />    衰顏不相識，歲暮定相過。請問宗居士，君其奈老何。   </p>   <p>    <b>     <font color=\"#FF6600\">送諸暨裴少府（公先人，元相公判官）</font>    </b>    <br />    山公訪嵇紹，趙武見韓侯。事去恩猶在，名成淚卻流。    <br />    一官同北去，千里赴南州。才子清風後，無貽相府憂。   </p>   <p>    <b>     <font color=\"#FF6600\">送鄭宥入蜀迎覲</font>    </b>    <br />    寧親西陟險，君去異王陽。在世誰非客，還家即是鄉。    <br />    劍門千轉盡，巴水一支長。請語愁猿道，無煩促淚行。   </p>   <p>    <b>     <font color=\"#FF6600\">送耿拾遺湋使江南括圖書</font>    </b>    <br />    驅傳草連天，回風滿樹蟬。將過夫子宅，前問孝廉船。    <br />    漢使收三篋，周詩採百篇。別來將有淚，不是怨流年。   </p>   <p>    <b>     <font color=\"#FF6600\">送王少府遊河南</font>    </b>    <br />    馬卿方失意，東去謁諸侯。過宋人應少，遊梁客獨愁。    <br />    鳥翻千室暮，蟬急兩河秋。僕本無媒者，因君淚亦流。   </p>   <p>    <font color=\"#FF6600\">     <b>送別駕赴晉陵即舍人叔之兄</b>    </font>    <br />    諸宗稱叔父，從子亦光輝。謝脁中書直，王祥別乘歸。    <br />    江帆沖雨上，海樹隔潮微。南阮貧無酒，唯將淚濕衣。   </p>   <p>    <font color=\"#FF6600\">     <b>臥病寄閻寀</b>    </font>    <br />    病中貪好景，強步出幽居。紫葛垂山徑，黃花繞野渠。    <br />    荒林飛老鶴，敗堰過游魚。縱憶同年友，無人可寄書。   </p>   <p>    <b>     <font color=\"#FF6600\">晚夏聞蟬寄廣文（一作郎士元詩）</font>    </b>    <br />    昨日鶯囀聲，今朝蟬忽鳴。朱顏向華髮，定是幾年程。    <br />    故國白雲遠，閒居青草生。因垂數行淚，書報十年兄。   </p>   <p>    <font color=\"#FF6600\">     <b>歸山居寄錢起</b>    </font>    <br />    悵望青山下，回頭淚滿巾。故鄉多古樹，落日少行人。    <br />    髮鬢將回色，簪纓未到身。誰知武陵路，亦有漢家臣。   </p>   <p>    <b>     <font color=\"#FF6600\">曉發瓜州</font>    </b>    <br />    曉發悲行客，停橈獨未前。寒江半有月，野戍漸無煙。    <br />    棹唱臨高岸，鴻嘶發遠田。誰知避徒御，對酒一潸然。   </p>   <p>    <b>     <font color=\"#FF6600\">江上喜逢司空文明</font>    </b>    <br />    秦人江上見，握手淚沾巾。落日見秋草，暮年逢故人。    <br />    非夫長作客，多病淺謀身。台閣舊親友，誰曾見苦辛。   </p>   <p>    <font color=\"#FF6600\">     <b>同苗發慈恩寺避暑</b>    </font>    <br />    追涼尋寶剎，畏日望璇題。臥草同鴛侶，臨池似虎溪。    <br />    樹閒人跡外，山晚鳥行西。若問無心法，蓮花隔淤泥。   </p>   <p>    <font color=\"#FF6600\">     <b>送潘述宏詞下第歸江外</b>    </font>    <br />    唱高人不和，此去淚難收。上國經年住，長江滿目流。    <br />    弈棋知勝偶，射策請焚舟。應是由機變，玄成許爾遊。   </p>   <p>    <font color=\"#FF6600\">     <b>送張少府赴夏縣</b>    </font>    <br />    雖為州縣職，還欲抱琴過。樹古聞風早，山枯見雪多。    <br />    雞聲連絳市，馬色傍黃河。太守新臨郡，還逢五褲歌。   </p>   <p>    <b>     <font color=\"#FF6600\">酬秘書元丞郊園臥疾見寄</font>    </b>    <br />    聞說漳濱臥，題詩怨歲華。求醫主高手，報疾到貧家。    <br />    撒枕銷行蟻，移杯失畫蛇。明朝九衢上，應見玉人車。   </p>   <p>    <b>     <font color=\"#FF6600\">送成都韋丞還蜀</font>    </b>    <br />    蜀門雲樹合，高棧有猿愁。驅傳加新命，之官向舊遊。    <br />    晨裝逢酒雨，夜夢見刀州。遠別長相憶，當年莫滯留。   </p>   <p>    <b>     <font color=\"#FF6600\">晚秋旅舍寄苗員外</font>    </b>    <br />    爭途苦不前，貧病遂連牽。向暮同行客，當秋獨長年。    <br />    晚花唯有菊，寒葉已無蟬。吏部逢今日，還應甕下眠。   </p>   <p>    <b>     <font color=\"#FF6600\">送惟良上人歸潤州</font>    </b>    <br />    擬詩偏不類，又送上人歸。寄世同高鶴，尋仙稱壞衣。    <br />    雨行江草短，露坐海帆稀。正被空門縛，臨岐乞解圍。   </p>   <p>    <b>     <font color=\"#FF6600\">送何兆下第還蜀</font>    </b>    <br />    重江不可涉，孤客莫晨裝。高木莎城小，殘星棧道長。    <br />    裊猿楓子落，過雨荔枝香。勸爾成都住，文翁有草堂。   </p>   <p>    <b>     <font color=\"#FF6600\">送友人宰湘陰</font>    </b>    <br />    從宦舟行遠，浮湘又入閩。蒹葭無朔雁，檉栝有蠻神。    <br />    傳吏閒調象，山精暗訟人。唯須千樹橘，暫救李衡貧。   </p>   <p>    <b>     <font color=\"#FF6600\">送元晟歸江東舊居</font>    </b>    <br />    澤國舟車接，關門雨雪乖。春天行故楚，夜月下清淮。    <br />    講易居山寺，論詩到郡齋。蔣家人暫別，三路草連階。   </p>   <p>    <b>     <font color=\"#FF6600\">送黎少府赴陽翟</font>    </b>    <br />    詩禮稱才子，神仙是丈人。玉山那惜醉，金谷已無春。    <br />    白馬如風疾，青袍奪草新。不嫌鳴吠客，願用百年身。   </p>   <p>    <b>     <font color=\"#FF6600\">送夏侯審遊蜀</font>    </b>    <br />    西望煙綿樹，愁君上蜀時。同林息商客，隔棧見罛師。    <br />    石滑羊腸險，山空杜宇悲。琴心正幽怨，莫奏鳳凰詩。   </p>   <p>    <b>     <font color=\"#FF6600\">單推官廳前雙桐詠</font>    </b>    <br />    封植因高興，孤貞契素期。由來得地早，何事結花遲。    <br />    葉重凝煙後，條寒過雨時。還同李家樹，爭賦角弓詩。   </p>   <p>    <b>     <font color=\"#FF6600\">送宋校書赴宣州幕</font>    </b>    <br />    浮舟壓芳草，容裔逐江春。遠避看書吏，行當入幕賓。    <br />    夜潮沖老樹，曉雨破輕蘋。鴛鷺多傷別，欒家德在人。   </p>   <p>    <font color=\"#FF6600\">     <b>送趙給事侄尉丹陽</b>    </font>    <br />    太傅憐群從，門人亦賤回。入官先愛子，賜酒許同杯。    <br />    淮海春多雨，蒹葭夜有雷。遙知拜慶後，梅尉稱仙才。   </p>   <p>    <b>     <font color=\"#FF6600\">宿瓜洲寄柳中庸</font>    </b>    <br />    懷人同不寐，清夜起論文。月魄正出海，雁行斜上雲。    <br />    寒潮來灩灩，秋葉下紛紛。便送江東去，徘徊只待君。   </p>   <p>    <b>     <font color=\"#FF6600\">夜宴虢縣張明府宅逢宇文評事</font>    </b>    <br />    虢田留古宅，入夜足秋風。月影來窗裡，燈光落水中。    <br />    征詩逢謝客，飲酒得陶公。更愛疏籬下，繁霜濕菊叢。   </p>   <p>    <b>     <font color=\"#FF6600\">冬夜集張尹後閣</font>    </b>    <br />    乘龜兼戴豸，白面映朱衣。安石還須起，泉明不得歸。    <br />    應門常吏在，登席舊寮稀。遠客長先醉，那知亞相威。   </p>   <p>    <b>     <font color=\"#FF6600\">將之澤潞留別王郎中</font>    </b>    <br />    弱年知己少，前路主人稀。貧病期相惜，艱難又憶歸。    <br />    事成應未卜，身賤又無機。幸到龍門下，須因羽翼飛。   </p>   <p>    <font color=\"#FF6600\">     <b>晚次巴陵</b>    </font>    <br />    雪後柳條新，巴陵城下人。烹魚邀水客，載酒奠山神。    <br />    雲去低斑竹，波回動白蘋。不堪逢楚老，日暮正江春。   </p>   <p>    <font color=\"#FF6600\">     <b>送荀道士歸廬山</b>    </font>    <br />    先生歸有處，欲別笑無言。綠水到山口，青林連洞門。    <br />    月明尋石路，雲霽望花源。早晚還乘鶴，悲歌向故園。   </p>   <p>    <b>     <font color=\"#FF6600\">送張淑歸覲叔父</font>    </b>    <br />    日慘長亭暮，天高大澤閒。風中聞草木，雪裡見江山。    <br />    馬向塞雲去，人隨古道還。阮家今夜樂，應在竹林間。   </p>   <p>    <b>     <font color=\"#FF6600\">送郭參軍赴絳州</font>    </b>    <br />    登車君莫望，故絳柳條春。蒲澤逢胡雁，桃源見晉人。    <br />    佐軍髯尚短，擲地思還新。小謝常攜手，因之醉路塵。   </p>   <p>    <b>     <font color=\"#FF6600\">送袁稠遊江南</font>    </b>    <br />    江南衰草遍，十里見長亭。客去逢搖落，鴻飛入杳冥。    <br />    空城寒雨細，深院曉燈青。欲去行人起，徘徊恨酒醒。   </p>   <p>    <b>     <font color=\"#FF6600\">送夏中丞赴寧國任</font>    </b>    <br />    楚縣入青楓，長江一派通。板橋尋謝客，古邑事陶公。    <br />    片雨收山外，連雲上漢東。陸機猶滯洛，念子望南鴻。   </p>   <p>    <font color=\"#FF6600\">     <b>送衛雄下第歸同州</b>    </font>    <br />    不才先上第，詞客卻空還。邊地行人少，平蕪盡日閒。    <br />    一蟬陂樹裡，眾火隴雲間。羨汝歸茅屋，書窗見遠山。   </p>   <p>    <b>     <font color=\"#FF6600\">送單少府赴扶風</font>    </b>    <br />    少年趨盛府，顏色比花枝。范丐非童子，楊修豈小兒。    <br />    叨陪丈人行，常恐阿戎欺。此去雲霄近，看君逸足馳。   </p>   <p>    <font color=\"#FF6600\">     <b>題山中別業</b>    </font>    <br />    舊宅在山中，閒門與寺通。往來黃葉路，交結白頭翁。    <br />    晚筍難成竹，秋花不滿叢。生涯只粗糲，吾豈諱言窮。   </p>   <p>    <b>     <font color=\"#FF6600\">送司空文明歸江上舊居</font>    </b>    <br />    野菊有黃花，送君千里還。鴻來燕又去，離別惜容顏。    <br />    流水通歸夢，行雲失故關。江風正搖落，宋玉莫登山。   </p>   <p>    <b>     <font color=\"#FF6600\">送新城戴叔倫明府</font>    </b>    <br />    遙想隋堤路，春天楚國情。白雲當海斷，青草隔淮生。    <br />    雁起斜還直，潮回遠復平。萊蕪不可到，一醉送君行。   </p>   <p>    <b>     <font color=\"#FF6600\">送雍丘任少府</font>    </b>    <br />    叢車餞才子，路走許東偏。遠水同春色，繁花勝雪天。    <br />    鳥行侵楚邑，樹影向殷田。莫學生鄉思，梅真正少年。   </p>   <p>    <b>     <font color=\"#FF6600\">送雍郢州</font>    </b>    <br />    厭郎思出守，遂領漢東軍。望月逢殷浩，緣江送范雲。    <br />    城閒煙草遍，浦迥雪林分。誰伴樓中宿，吟詩估客聞。   </p>   <p>    <font color=\"#FF6600\">     <b>寄王密卿</b>    </font>    <br />    酒樂今年少，僧期近日頻。買山多為竹，卜宅不緣貧。    <br />    志業歸初地，文章寄此身。嵇康雖有病，猶得見情人。   </p>   <p>    <font color=\"#FF6600\">     <b>與蕭遠上人遊少華山寄皇甫侍御</b>    </font>    <br />    尋危兼採藥，渡水又登山。獨與高僧去，逍遙落日間。    <br />    漸看閭里遠，自覺性情閒。回首知音在，因令悵望還。   </p>   <p>    <b>     <font color=\"#FF6600\">代村中老人答</font>    </b>    <br />    京洛風塵後，村鄉煙火稀。少年曾失所，衰暮欲何依。    <br />    夜靜臨江哭，天寒踏雪歸。時清應不見，言罷淚盈衣。   </p>   <p>    <b>     <font color=\"#FF6600\">贈故將軍</font>    </b>    <br />    平生在邊日，鞍馬若星流。獨出間千里，相知滿九州。    <br />    恃功凌主將，作氣見王侯。誰道廉頗老，猶能報遠讎。   </p>   <p>    <b>     <font color=\"#FF6600\">送陸郎中歸田司空幕</font>    </b>    <br />    漢家分列宿，東土佐諸侯。結束還軍府，光輝過御溝。    <br />    農桑連紫陌，分野入青州。覆被恩難報，西看成白頭。   </p>   <p>    <b>     <font color=\"#FF6600\">酬晉侍御見寄</font>    </b>    <br />    野客蒙詩贈，殊恩欲報難。本求文舉識，不在子真官。    <br />    細雨雙林暮，重陽九日寒。貧齋一叢菊，願與上賓看。   </p>   <p>    <b>     <font color=\"#FF6600\">送銅澤王歸城</font>    </b>    <br />    昔聞公族出，其從亦高車。為善唯求樂，分貧必及疏。    <br />    身承漢枝葉，手習魯詩書。尚說無功德，三年在石渠。   </p>   <p>    <font color=\"#FF6600\">     <b>江上別柳中庸</b>    </font>    <br />    秦人江上見，握手便沾衣。近日相知少，往年親故稀。    <br />    遠遊何處去，舊業幾時歸。更向巴陵宿，堪聞雁北飛。   </p>   <p>    <b>     <font color=\"#FF6600\">喜皇甫郎中拜諭德兼集賢學士</font>    </b>    <br />    為郎三載後，寵命一朝新。望苑遷詞客，儒林拜丈人。    <br />    鶯飛綺閣曙，柳拂畫堂春。幾日調金鼎，諸君欲望塵。   </p>   <p>    <b>     <font color=\"#FF6600\">送黎兵曹往陝府結婚</font>    </b>    <br />    東方發車騎，君是上頭人。奠雁逢良日，行媒及仲春。    <br />    時稱渡河婦，宜配坦床賓。安得同門吏，揚鞭入後塵。   </p>   <p>    <b>     <font color=\"#FF6600\">送竇兵曹</font>    </b>    <br />    梨花開上苑，遊女著羅衣。聞道情人怨，應須走馬歸。    <br />    御橋遲日暖，官渡早鶯稀。莫遣佳期過，看看蝴蝶飛。   </p>   <p>    <b>     <font color=\"#FF6600\">留別故人（一作李頎詩）</font>    </b>    <br />    此別不可道，此心當語誰。春風灞水上，飲馬桃花時。    <br />    誤作好文士，只應遊宦遲。留書下朝客，我有故山期。   </p>   <p>    <b>     <font color=\"#FF6600\">奉送宋中丞使河源</font>    </b>    <br />    東周遣戍役，才子欲離群。部領河源去，悠悠隴水分。    <br />    笳聲悲塞草，馬首渡關雲。辛苦逢炎熱，何時及漢軍。   </p>   <p>    <font color=\"#FF6600\">     <b>都亭驛送郭判官之幽州幕府</b>    </font>    <br />    幕府參戎事，承明伏奏歸。都亭使者出，杯酒故人違。    <br />    細雨沾官騎，輕風拂客衣。還從大夫後，吾黨亦光輝。   </p>   <p>    <b>     <font color=\"#FF6600\">送王羽林往秦州</font>    </b>    <br />    秦州貴公子，漢日羽林郎。事主來中禁，榮親上北堂。    <br />    輶車花擁路，寶劍雪生光。直掃三邊靖，承恩向建章。   </p>   <p>    <b>     <font color=\"#FF6600\">送友入關</font>    </b>    <br />    聞君帝城去，西望一沾巾。落日見秋草，暮年逢故人。    <br />    非才長作客，有命懶謀身。近更嬰衰疾，空思老漢濱。   </p>   <p>    <b>     <font color=\"#FF6600\">代宗輓歌</font>    </b>    <br />    祖庭三獻罷，嚴衛百靈朝。警蹕移前殿，宮車上渭橋。    <br />    寒霜凝羽葆，野吹咽笳簫。已向新京兆，誰云天路遙。   </p>   <p>    <b>     <font color=\"#FF6600\">張左丞輓歌二首</font>    </b>    <br />    素旆低寒水，清笳出曉風。鳥來傷賈傅，馬立葬滕公。    <br />    松柏青山上，城池白日中。一朝今古隔，唯有月明同。   </p>   <p>禍集鉤方失，災生劍忽飛。無由就日拜，空憶自天歸。    <br />    門吏看還葬，宮官識賜衣。東堂哀贈畢，從此故臣稀。   </p>   <p>    <b>     <font color=\"#FF6600\">奉和王元二相避暑懷杜太尉</font>    </b>    <br />    艱難嘗共理，海晏更相悲。況復登堂處，分明避暑時。    <br />    綠槐千穗綻，丹藥一番遲。蓬蓽今何幸，先朝大雅詩。   </p>   <p>    <font color=\"#FF6600\">     <b>青龍寺題故曇上人房</b>    </font>    <br />    遠公留故院，一徑雪中微。童子逢皆老，門人問亦稀。    <br />    翻經徒有處，攜履遂無歸。空念尋巢鶴，時來傍影飛。   </p>   <p>    <b>     <font color=\"#FF6600\">早春夜望</font>    </b>    <br />    舊雪逐泥沙，新雷發草芽。曉霜應傍鬢，夜雨莫催花。    <br />    行矣前途晚，歸與故國賒。不勞報春盡，從此惜年華。   </p>   <p>    <b>     <font color=\"#FF6600\">宴伊東岸</font>    </b>    <br />    晴洲無遠近，一樹一潭春。芳草留歸騎，朱櫻擲舞人。    <br />    空花對酒落，小翠隔林新。竟日皆攜手，何由遇此辰。   </p>   <p>    <b>     <font color=\"#FF6600\">雲際中峰居喜見苗發（一作祖詠詩）</font>    </b>    <br />    自得中峰住，深林亦閉關。經秋無客到，入夜有僧還。    <br />    暗澗泉聲小，荒村樹影閒。高窗不可望，星月滿空山。   </p>   <p>    <font color=\"#FF6600\">     <b>宿洞庭</b>    </font>    <br />    白水連天暮，洪波帶日流。風高雲夢夕，月滿洞庭秋。    <br />    沙上漁人火，煙中賈客舟。西園與南浦，萬里共悠悠。   </p>   <p>    <b>     <font color=\"#FF6600\">江上賽神</font>    </b>    <br />    疏鼓應繁絲，送神歸九疑。蒼龍隨赤鳳，帝子上天時。    <br />    驟雨歸山疾，長江下日遲。獨憐遊宦子，今夜泊天涯。   </p>   <p>    <font color=\"#FF6600\">     <b>奉和元丞侍從遊南城別業</b>    </font>    <br />    垂朱領孫子，從宴在池塘。獻壽回龜顧，和羹躍鯉香。    <br />    高松先草晚，平石助泉涼。餘橘期相及，門生有陸郎。   </p>   <p>    <b>     <font color=\"#FF6600\">送從舅成都丞廣南歸蜀（一作盧綸詩）</font>    </b>    <br />    巴字天邊水，秦人去是歸。棧長山雨響，溪亂火田稀。    <br />    俗富行應樂，官雄祿豈微。魏舒終有淚，還濕寧家衣。   </p>   <p>    <b>     <font color=\"#FF6600\">贈郭駙馬（郭令公子曖尚昇平公主令於席上成此詩）</font>    </b>    <br />    青春都尉最風流，二十功成便拜侯。金距鬥雞過上苑，玉鞭騎馬出長楸。    <br />    熏香荀令偏憐少，傅粉何郎不解愁。日暮吹簫楊柳陌，路人遙指鳳凰樓。   </p>   <p>方塘似鏡草芊芊，初月如鉤未上弦。新開金埒看調馬，舊賜銅山許鑄錢。    <br />    楊柳入樓吹玉笛，芙蓉出水妒花鈿。今朝都尉如相顧，原脫長裾學少年。   </p>   <p>    <b>     <font color=\"#FF6600\">宿淮浦憶司空文明</font>    </b>    <br />    愁心一倍長離憂，夜思千重戀舊遊。秦地故人成遠夢，楚天涼雨在孤舟。    <br />    諸溪近海潮皆應，獨樹邊淮葉盡流。別恨轉深何處寫，前程唯有一登樓。   </p>   <p>    <b>     <font color=\"#FF6600\">送濮陽錄事赴忠州</font>    </b>    <br />    成名不遂雙旌遠，主印還為一郡雄。赤葉黃花隨野岸，青山白水映江楓。    <br />    巴人夜語孤舟裡，越鳥春啼萬壑中。聞說古書多未校，肯令才子久西東。   </p>   <p>    <font color=\"#FF6600\">     <b>送馬尊師（一作送侯道士）</b>    </font>    <br />    南入商山松路深，石床溪水晝陰陰。雲中採藥隨青節，洞裡耕田映綠林。    <br />    直上煙霞空舉手，回經丘壟自傷心。武陵花木應長在，願與漁人更一尋。   </p>   <p>    <b>     <font color=\"#FF6600\">題元注林園</font>    </b>    <br />    謝家門館似山林，碧石青苔滿樹陰。乳鵲眄巢花巷靜，鳴鳩鼓翼竹園深。    <br />    桔槔轉水兼通藥，方丈留僧共聽琴。獨有野人箕踞慣，過君始得一長吟。   </p>   <p>    <b>     <font color=\"#FF6600\">野寺病居喜盧綸見訪</font>    </b>    <br />    青青麥壟白雲陰，古寺無人新草深。乳燕拾泥依古井，鳴鳩拂羽歷花林。    <br />    千年駁蘚明山履，萬尺垂蘿入水心。一臥漳濱今欲老，誰知才子忽相尋。   </p>   <p>    <b>     <font color=\"#FF6600\">送皎然上人歸山</font>    </b>    <br />    適來世上豈緣名，適去人間豈為情。古寺山中幾日到，高松月下一僧行。    <br />    雲陰鳥道苔方合，雪映龍潭水更清。法主欲歸須有說，門人流淚厭浮生。   </p>   <p>    <b>     <font color=\"#FF6600\">贈道士</font>    </b>    <br />    姓氏不書高士傳，形神自得逸人風。已傳花洞將秦接，更指茅山與蜀通。    <br />    懶說歲年齊絳老，甘為鄉曲號涪翁。終朝賣卜無人識，敝服徒行入市中。   </p>   <p>    <b>     <font color=\"#FF6600\">題雲際寺准上人房</font>    </b>    <br />    高僧居處似天台，錫仗銅瓶對綠苔。竹巷雨晴春鳥囀，山房日午老人來。    <br />    園中鹿過椒枝動，潭底龍游水沫開。獨夜焚香禮遺像，空林月出始應回。   </p>   <p>    <font color=\"#FF6600\">     <b>山中寄苗員外</b>    </font>    <br />    鳥鳴花發空山裡，衡岳幽人藉草時。既近淺流安筆硯，還因平石布蓍龜。    <br />    千尋楚水橫琴望。萬里秦城帶酒思。聞說潘安方寓直，與君相見漸難期。   </p>   <p>    <font color=\"#FF6600\">     <b>憶故山贈司空曙</b>    </font>    <br />    漢主金門正召才，馬卿多病自遲回。舊山暫別老將至，芳草欲闌歸去來。    <br />    雲在高天風會起，年如流水日長催。知君素有棲禪意，歲晏蓬門遲爾開。   </p>   <p>    <b>     <font color=\"#FF6600\">閒園即事贈考功王員外</font>    </b>    <br />    南陌晴雲稍變霞，東風動柳水紋斜。園林帶雪潛生草，桃李雖春未有花。    <br />    幸接上賓登鄭驛，羞為長女似黃家。今朝一望還成暮，欲別芳菲戀歲華。   </p>   <p>    <b>     <font color=\"#FF6600\">寄廬山真上人</font>    </b>    <br />    高僧無跡本難尋，更得禪行去轉深。青草湖中看五老，白雲山上宿雙林。    <br />    月明潭色澄空性，夜靜猿聲證道心。更說謝公南座好，煙蘿到地幾重陰。   </p>   <p>    <b>     <font color=\"#FF6600\">題覺公新蘭若</font>    </b>    <br />    頭白禪師何處還，獨開蘭若樹林間。鬼因巫祝傳移社，神見天人請施山。    <br />    猛虎聽經金磬動，獼猴獻蜜雪窗閒。新齋結誓如相許，願與雷宗永閉關。   </p>   <p>    <b>     <font color=\"#FF6600\">贈道者</font>    </b>    <br />    窗中忽有鶴飛聲，方士因知道欲成。來取圖書安枕裡，便驅雞犬向山行。    <br />    花開深洞仙門小，路過懸橋羽節輕。送客自傷身易老，不知何處待先生。   </p>   <p>    <b>     <font color=\"#FF6600\">代棄婦答賈客（一作妾薄命）</font>    </b>    <br />    玉壘城邊爭走馬，銅鞮市里共乘舟。鳴環動珮恩無盡，掩袖低巾淚不流。    <br />    疇昔將歌邀客醉，如今欲舞對君羞。忍懷賤妾平生曲，獨上襄陽舊酒樓。   </p>   <p>    <font color=\"#FF6600\">     <b>和李舍人直中書對月見寄</b>    </font>    <br />    名卿步月正淹留，上客裁詩怨別遊。素魄近成班女扇，清光遠似庾公樓。    <br />    嬋娟更稱憑高望，皎潔能傳自古愁。盈手入懷皆不見，陽春曲麗轉難酬。   </p>   <p>    <font color=\"#FF6600\">     <b>臥病聞吉中孚拜官寄元秘書昆季</b>    </font>    <br />    漢家採使不求聲，自慰文章道欲行。毛遂登門雖異賞，韓非入傳濫齊名。    <br />    雲歸暫愛青山出，客去還愁白髮生。年少奉親皆願達，敢將心事向玄成。   </p>   <p>    <b>     <font color=\"#FF6600\">江上逢柳中庸</font>    </b>    <br />    舊住衡山曾夜歸，見君江客憶荊扉。星沉嶺上人行早，月過湖西鶴唳稀。    <br />    弱竹萬株頻礙幘，新泉數步一褰衣。今來唯有禪心在，鄉路翻成向翠微。   </p>   <p>    <b>     <font color=\"#FF6600\">戲贈韓判官紳卿</font>    </b>    <br />    少尋道士居嵩嶺，晚事高僧住沃洲。齒髮未知何處老，身名且被外人愁。    <br />    欲隨山水居茅洞，已有田園在虎丘。獨怪子猷緣掌馬，雪時不肯更乘舟。   </p>   <p>    <b>     <font color=\"#FF6600\">送周長史</font>    </b>    <br />    青楓樹裡宣城郡，獨佐諸侯上板橋。江客亦能傳好信，山僧多解說南朝。    <br />    雲陰出浦看帆小，草色連天見雁遙。別有空園落桃杏，知將絲組繫蘭橈。   </p>   <p>    <b>     <font color=\"#FF6600\">題故將軍莊</font>    </b>    <br />    曾將數騎過桑乾，遙對單于飭馬鞍。塞北征兒諳用劍，關西宿將許登壇。    <br />    田園蕪沒歸耕晚，弓箭開離出獵難。唯有老身如刻畫，猶期聖主解衣看。   </p>   <p>    <font color=\"#FF6600\">     <b>夜投豐德寺謁海上人（一作盧綸詩）</b>    </font>    <br />    半夜中峰有磬聲，偶尋樵者問山名。上方月曉聞僧語，下界林疏見客行。    <br />    野鶴巢邊松最老，毒龍潛處水偏清。願得遠山知姓字，焚香洗缽過餘生。   </p>   <p>    <b>     <font color=\"#FF6600\">塞上（一作盧綸詩，題作從軍行）</font>    </b>    <br />    二十在邊城，軍中得勇名。捲旗收敗馬，占磧擁殘兵。    <br />    覆陣烏鳶起，燒山草木明。塞閒思遠獵，師老厭分營。    <br />    雪嶺無人跡，冰河足雁聲。李陵甘此沒，惆悵漢公卿。   </p>   <p>    <b>     <font color=\"#FF6600\">送彭將軍雲中覲兄</font>    </b>    <br />    聞說蒼鷹守，今朝欲下韝。因令白馬將，兼道覓封侯。    <br />    略地關山冷，防河雨雪稠。翻弓騁猿臂，承箭惜貂裘。    <br />    設伏軍謀密，坑降塞邑愁。報恩唯有死，莫使漢家羞。   </p>   <p>    <b>     <font color=\"#FF6600\">奉贈苗員外</font>    </b>    <br />    朱戶敞高扉，青槐礙落暉。八龍承慶重，三虎遞朝歸。    <br />    坐竹人聲絕，橫琴鳥語稀。花慚潘岳貌，年稱老萊衣。    <br />    葉暗新櫻熟，絲長粉蝶飛。應憐魯儒賤，空與故山違。   </p>   <p>    <b>     <font color=\"#FF6600\">酬丘拱外甥覽余舊文見寄</font>    </b>    <br />    丘遲本才子，始冠即周旋。舅乏卻鑒愛，君如衛玠賢。    <br />    禮將金友等，情向玉人偏。鄙俗那勞似，龍鍾卻要憐。    <br />    投磚聊取笑，贈綺一何妍。野坐臨黃菊，溪行踏綠錢。    <br />    巖高雲反下，洞黑水潛穿。僻嶺猿偷栗，枯池雁唼蓮。    <br />    身居霞外寺，思發月明田。猶恨縈塵網，昏昏過歲年。   </p>   <p>    <b>     <font color=\"#FF6600\">贈岐山姜明府</font>    </b>    <br />    昨夜聞山雨，歸心便似遲。幾回驚葉落，即到白頭時。    <br />    雁影將魂去，蟲聲與淚期。馬卿兼病老，宋玉對秋悲。    <br />    謝客才為別，陶公已見思。非關口腹累，自是雪霜姿。    <br />    釀酒栽黃菊，炊粳折綠葵。山河方入望，風日正宜詩。    <br />    牧豎寒騎馬，邊烽晚立旗。蘭凋猶有氣，柳脆不成絲。    <br />    別後如相問，高僧知所之。   </p>   <p>    <b>     <font color=\"#FF6600\">下第上薛侍郎</font>    </b>    <br />    蓬蓽春風起，開簾卻自悲。如何飄梗處，又到採蘭時。    <br />    明鏡方重照，微誠寄一辭。家貧求祿早，身賤報恩遲。    <br />    幸得皮存矣，須勞翼長之。銘肌非厚答，肉骨是前期。    <br />    縱覺新人好，寧忘舊主疑。終慚太丘道，不為小生私。   </p>   <p>    <b>     <font color=\"#FF6600\">奉和秘書元丞杪秋憶終南舊居</font>    </b>    <br />    高門有才子，能履古人蹤。白社陶元亮，青雲阮仲容。    <br />    田園忽歸去，車馬杳難逢。廢巷臨秋水，支頤向暮峰。    <br />    行魚避楊柳，驚鴨觸芙蓉。石竇紅泉細，山橋紫菜重。    <br />    鳳雛終食竹，鶴侶暫巢松。願接煙霞賞，羈離計不從。   </p>   <p>    <font color=\"#FF6600\">     <b>送歸中丞使新羅（一作李益詩）</b>    </font>    <br />    東望扶桑日，何年是到時。片帆通雨露，積水隔華夷。    <br />    浩淼風來遠，虛冥鳥去遲。長波靜雲月，孤島宿旌旗。    <br />    別葉傳秋意，回潮動客思。滄溟無舊路，何處問前期。   </p>   <p>    <b>     <font color=\"#FF6600\">暮春尋終南柳處士</font>    </b>    <br />    龐眉一居士，鶉服隱堯時。種豆初成畝，還丹舊日師。    <br />    入溪花徑遠，向嶺鳥行遲。紫葛垂苔壁，青菰映柳絲。    <br />    偶來塵外事，暫與素心期。終恨遊春客，同為歲月悲。   </p>   <p>    <b>     <font color=\"#FF6600\">雪夜尋太白道士</font>    </b>    <br />    雪路夜朦朧，尋師杏樹東。石壇連竹靜，醮火照山紅。    <br />    再拜開金籙，焚香使玉童。蓬瀛三島至，天地一壺通。    <br />    別客曾留藥，逢舟或借風。出遊居鶴上，避禍入羊中。    <br />    過洞偏回首，登門未發蒙。桑田如可見，滄海幾時空。   </p>   <p>    <b>     <font color=\"#FF6600\">得山中道友書寄苗錢二員外</font>    </b>    <br />    有謀皆轗軻，非病亦遲回。壯志年年減，馳暉日日催。    <br />    還山不及伴，到闕又無媒。高臥成長策，微官稱下才。    <br />    詩人識何謝，居士別宗雷。跡向塵中隱，書從谷口來。    <br />    藥欄遭鹿踐，澗戶被猿開。野鶴巢雲竇，游龜上水苔。    <br />    新歡追易失，故思渺難裁。自有歸期在，勞君示劫灰。   </p>   <p>    <font color=\"#FF6600\">     <b>酬前駕部員外郎苗發</b>    </font>    <br />    馬融方值校，閱簡復持鉛。素業高風繼，青春壯思全。    <br />    論文多在夜，宿寺不虛年。自署區中職，同荒郭外田。    <br />    山鄰三徑絕，野意八行傳。煮玉矜新法，留符識舊仙。    <br />    涵苔溪溜淺，搖浪竹橋懸。復洞潛棲燕，疏楊半翳蟬。    <br />    詠歌雖有和，雲錦獨成妍。應以馮唐老，相譏示此篇。   </p>   <p>    <b>     <font color=\"#FF6600\">宿薦福寺東池有懷故園因寄元校書</font>    </b>    <br />    暮雨風吹盡，東池一夜涼。伏流回弱荇，明月入垂楊。    <br />    石竹閒開碧，薔薇暗吐黃。倚琴看鶴舞，搖扇引桐香。    <br />    舊筍方辭籜，新蓮未滿房。林幽花晚發，地遠草先長。    <br />    撫枕愁華鬢，憑欄想故鄉。露餘清漢直，雲捲白榆行。    <br />    驚鵲仍依樹，游魚不過樑。繫舟偏憶戴，炊黍願期張。    <br />    末路還思借，前恩詎敢忘。從來叔夜懶，非是接輿狂。    <br />    眾病嬰公幹，群憂集孝璋。慚將多誤曲，今日獻周郎。   </p>   <p>    <b>     <font color=\"#FF6600\">送王副使還并州</font>    </b>    <br />    并州近胡地，此去事風沙。鐵馬垂金絡，貂裘犯雪花。    <br />    曾持兩郡印，多比五侯家。繼世新恩厚，從軍舊國賒。    <br />    戍煙千里直，邊雁一行斜。想到清油幕，長謀出左車。   </p>   <p>    <b>     <font color=\"#FF6600\">晚春過夏侯校書值其沉醉戲贈</font>    </b>    <br />    欹冠枕如意，獨寢落花前。姚馥清時醉，邊韶白日眠。    <br />    曝褌還當屋，張幕便成天。謁客唯題鳳，偷兒欲覘氈。    <br />    失杯猶離席，墜履反登筵。本是牆東隱，今為甕下仙。    <br />    臥龍髯乍磔，棲蝶腹何便。阮籍供琴韻，陶潛餘秫田。    <br />    人逢轂陽望，春似永和年。顧我非工飲，期君行見憐。    <br />    嘗知渴羌好，亦覺醉胡賢。炙熟樽方竭，車回轄且全。    <br />    噀風仍作雨，灑地即成泉。自鄙新豐過，遲回惜十年。   </p>   <p>    <font color=\"#FF6600\">     <b>哭張南史因寄南史侄叔宗</b>    </font>    <br />    爭路忽摧車，沈鉤未得魚。結交唯我少，喪舊自君初。    <br />    諫草文難似，圍棋智不如。仲宣新有賦，叔夜近無書。    <br />    地閉滕公宅，山荒謝客廬。殲良從此恨，福善竟成虛。    <br />    釀酒多同醉，烹雞或取餘。阮咸雖永別，豈共仲容疏。   </p>   <p>    <b>     <font color=\"#FF6600\">長安感事呈盧綸</font>    </b>    <br />    十五事文翰，大兒輕孔融。長裾遊邸第，笑傲五侯中。    <br />    諫獵一朝寢，論邊素未工。蹉跎潘鬢至，蹭蹬阮途窮。    <br />    貸布憐寧與，無金命未通。王陵固似戇，郭最遂非雄。    <br />    斂板辭群彥，回車訪老農。詠詩懷洛下，送客憶山東。    <br />    沈病魂神濁，清齋思慮空。羸將衛玠比，冷共鄴侯同。    <br />    草舍才遮雨，荊窗不礙風。梨教通子守，酒是遠師供。    <br />    捫虱欣時泰，迎貓達歲豐。原門唯有席，井飲但加蔥。    <br />    少壯矜齊德，高年覺宋聾。寓書先論懶，讀易反求蒙。    <br />    昔慕能鳴雁，今憐半死桐。秉心猶似矢，搔首忽如蓬。    <br />    赤葉翻籐架，黃花蓋菊叢。聊將呈匠伯，今已學愚公。   </p>   <p>    <b>     <font color=\"#FF6600\">遊終南山因寄蘇奉禮士尊師苗員外</font>    </b>    <br />    半嶺逢仙駕，清晨獨採芝。壺中開白日，霧裡捲朱旂。    <br />    猿鳥知歸路，松蘿見會時。雞聲傳洞遠，鶴語報家遲。    <br />    童子閒驅石，樵夫樂看棋。依稀醉後拜，恍惚夢中辭。    <br />    海上終難接，人間益自疑。風塵甘獨老，山水但相思。    <br />    願得燒丹訣，流沙永待師。   </p>   <p>    <font color=\"#FF6600\">     <b>長安書事寄盧綸</b>    </font>    <br />    弱冠家廬岳，從師歲月深。翻同老夫見，殊寡少年心。    <br />    及此時方晏，因之名亦沈。趨途非要路，避事樂空林。    <br />    素業在山下，青泉當樹陰。交遊有凋喪，離別代追尋。    <br />    向秀初聞笛，鍾期久罷琴。殘愁猶滿貌，餘淚可沾襟。    <br />    勿以朱顏好，而忘白髮侵。終期入靈洞，相與煉黃金。   </p>   <p>    <font color=\"#FF6600\">     <b>送郭良輔下第東歸</b>    </font>    <br />    獻策不得意，馳車東出秦。暮年千里客，落日萬家春。   </p>   <p>    <b>     <font color=\"#FF6600\">妾薄命</font>    </b>    <br />    自從君棄妾，憔悴不羞人。唯餘壞粉淚，未免映衫勻。   </p>   <p>    <b>     <font color=\"#FF6600\">送暕上人遊春</font>    </b>    <br />    獨將支遁去，欲往戴顒家。晴野人臨水，春山樹發花。   </p>   <p>    <b>     <font color=\"#FF6600\">晦日同苗員外遊曲江</font>    </b>    <br />    晦日同攜手，臨流一望春。可憐楊柳陌，愁殺故鄉人。   </p>   <p>    <font color=\"#FF6600\">     <b>溪行逢雨與柳中庸</b>    </font>    <br />    日落眾山昏，蕭蕭暮雨繁。那堪兩處宿，共聽一聲猿。   </p>   <p>    <b>     <font color=\"#FF6600\">和張尹憶東籬菊</font>    </b>    <br />    傳書報劉尹，何事憶陶家。若為籬邊菊，山中有此花。   </p>   <p>    <font color=\"#FF6600\">     <b>幽居作</b>    </font>    <br />    山捨千年樹，江亭萬里雲。回潮迎伍相，驟雨送湘君。   </p>   <p>    <font color=\"#FF6600\">     <b>題雲際寺暕上人故院</b>    </font>    <br />    白髮匆匆色，青山草草心。遠公仍下世，從此別東林。   </p>   <p>    <b>     <font color=\"#FF6600\">觀鄰老栽松</font>    </b>    <br />    雖過老人宅，不解老人心。何事殘陽裡，栽松欲待陰。   </p>   <p>    <b>     <font color=\"#FF6600\">贈胡居士</font>    </b>    <br />    孔融過五十，海內故人稀。相府恩猶在，知君未拂衣。   </p>   <p>    <b>     <font color=\"#FF6600\">薦福寺送元偉</font>    </b>    <br />    送客攀花後，尋僧坐竹時。明朝莫回望，青草馬行遲。   </p>   <p>    <b>     <font color=\"#FF6600\">哭苗垂（一作過故友墓）</font>    </b>    <br />    舊友無由見，孤墳草欲長。月斜鄰笛盡，車馬出山陽。   </p>   <p>    <b>     <font color=\"#FF6600\">客行贈馮著</font>    </b>    <br />    旅行雖別路，日暮各思歸。欲下今朝淚，知君亦濕衣。   </p>   <p>    <b>     <font color=\"#FF6600\">蕪城（一作蕪城懷古）</font>    </b>    <br />    風吹城上樹，草沒城邊路。城裡月明時，精靈自來去。   </p>   <p>    <b>     <font color=\"#FF6600\">贈山中老人</font>    </b>    <br />    白首獨一身，青山為四鄰。雖行故鄉陌，不見故鄉人。   </p>   <p>    <font color=\"#FF6600\">     <b>拜新月（一作耿湋詩）</b>    </font>    <br />    開簾見新月，便即下階拜。細語人不聞，北風吹裙帶。   </p>   <p>    <b>     <font color=\"#FF6600\">聽箏</font>    </b>    <br />    鳴箏金粟柱，素手玉房前。欲得周郎顧，時時誤拂弦。   </p>   <p>    <b>     <font color=\"#FF6600\">贈何兆</font>    </b>    <br />    文章似揚馬，風骨又清羸。江漢君猶在，英靈信未衰。   </p>   <p>    <b>     <font color=\"#FF6600\">同司空文明過堅上人故院（一作過堅上人影堂逢司空曙）</font>    </b>    <br />    我與雷居士，平生事遠公。無人知是舊，共到影堂中。   </p>   <p>    <font color=\"#FF6600\">     <b>雜詩</b>    </font>    <br />    主第辭高飲，石家赴宵會。金谷走車來，玉人騎馬待。   </p>   <p>    <b>     <font color=\"#FF6600\">感興</font>    </b>    <br />    香爐最高頂，中有高人住。日暮下山來，月明上山去。   </p>   <p>    <font color=\"#FF6600\">     <b>問張山人疾</b>    </font>    <br />    先生沈病意何如，蓬艾門前客轉疏。不見領徒過絳帳，唯聞與婢削丹書。   </p>   <p>    <b>     <font color=\"#FF6600\">江上送客</font>    </b>    <br />    故人南去漢江陰，秋雨蕭蕭雲夢深。江上見人應下淚，由來遠客易傷心。   </p>   <p>    <font color=\"#FF6600\">     <b>閨情</b>    </font>    <br />    月落星稀天欲明，孤燈未滅夢難成。披衣更向門前望，不忿朝來鵲喜聲。   </p>   <p>    <b>     <font color=\"#FF6600\">送劉侍郎</font>    </b>    <br />    幾人同去謝宣城，未及酬恩隔死生。唯有夜猿知客恨，嶧陽溪路第三聲。   </p>   <p>    <b>     <font color=\"#FF6600\">重送鄭宥歸蜀因寄何兆</font>    </b>    <br />    黃花西上路何如，青壁連天雁亦疏。為報長卿休滌器，漢家思見茂陵書。   </p>   <p>    <b>     <font color=\"#FF6600\">宿石澗店聞婦人哭</font>    </b>    <br />    山店門前一婦人，哀哀夜哭向秋雲。自說夫因征戰死，朝來逢著舊將軍。   </p>   <p>    <b>     <font color=\"#FF6600\">與道者別</font>    </b>    <br />    聞說滄溟今已淺，何當白鶴更歸來。舊師唯有先生在，忍見門人掩淚回。   </p>   <p>    <b>     <font color=\"#FF6600\">長門怨（一作長信宮）</font>    </b>    <br />    金壺漏盡禁門開，飛燕昭陽侍寢回。隨分獨眠秋殿裡，遙聞語笑自天來。   </p>   <p>    <b>     <font color=\"#FF6600\">憶友懷野寺舊居（一作答司空文明懷野寺舊居）</font>    </b>    <br />    自嫌野性共人疏，憶向西林更結廬。寄謝山陰許都講，昨來頻得遠公書。   </p>   <p>    <b>     <font color=\"#FF6600\">聽夜雨寄盧綸</font>    </b>    <br />    暮雨蕭條過鳳城，霏霏颯颯重還輕。聞君此夜東林宿，聽得荷池幾番聲。   </p>   <p>    <font color=\"#FF6600\">     <b>昭君詞</b>    </font>    <br />    李陵初送子卿回，漢月明時惆悵來。憶著長安舊遊處，千門萬戶玉樓台。   </p>   <p>    <b>     <font color=\"#FF6600\">春晚遊鶴林寺寄使府諸公</font>    </b>    <br />    野寺尋春花已遲，背巖惟有兩三枝。明朝攜酒猶堪醉，為報春風且莫吹。    <br />   </p>   <p>    <br />   </p>  </center> "}