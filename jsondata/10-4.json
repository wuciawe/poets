{"id":"10-4","content":"   <div align=\"center\">   <span class=\"style1\">毛媞</span>  </div>  <p align=\"center\">字安芳，錢塘人。先舒女，徐鄴室。有《靜好集》。</p>  <p align=\"center\">   <span class=\"style2\">小春</span>   <br />   小春人更倦，坐覺微寒侵。衰草已失綠，紅梅綴疏林。   <br />   沈水焚欲盡，薄酒還自斟。筒內韜細筆，壁間靜瑤琴。   <br />   古人於此時，凝神以正襟。誰知深閨裡，亦惕堅冰心。  </p>  <p align=\"center\">   <span class=\"style2\">雪</span>   <br />   天涯一望茫茫白，積玉堆瓊互長陌。興來何處子猷船，高臥誰家袁安宅。   <br />   山中千樹噪饑鴉，自掃冰鱗自煮茶。不怪滿身寒起粟，只愁壓折老梅花。  </p>  <p align=\"center\">   <span class=\"style2\">西湖</span>   <br />   十錦長塘十里開，遙看春草綠於苔。金鞍狹路爭馳驟，畫舫晴波自溯洄。   <br />   日映柳梢鶯百囀，風吹花氣蝶雙來。西湖西子曾相喚，擬酬芳魂酒一杯。  </p>  <p align=\"center\">   <span class=\"style2\">秋夜</span>   <br />   漏永銀河影漸低，樓頭明月又沈西。五更展轉不成寐，四壁蟲聲幾樣啼。  </p> "}