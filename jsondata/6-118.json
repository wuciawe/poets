{"id":"6-118","content":"   <center>   <b>    <font face=\"標楷體\" size=\"+3\" color=\"#FF6600\">杜光庭</font>   </b>   <p>字聖賓，括蒼人。喜讀書，工辭章翰墨。應百篇舉，不中，入天台山為道士。    <br />    僖宗召見，賜以紫服，充麟德殿文章應制。後隱青城山白雲溪，自稱東瀛子，    <br />    蜀主王建賜號廣成先生。有廣成集一百卷，壺中集三卷，今存詩一卷。   </p>   <p>    <b>     <font color=\"#FF6600\">初月</font>    </b>    <br />    始看東上又西浮，圓缺何曾得自由。照物不能長似鏡，當天多是曲如鉤。    <br />    定無列宿敢爭耀，好伴晴河相映流。直使奔波急於箭，只應白盡世間頭。   </p>   <p>    <b>     <font color=\"#FF6600\">題仙居觀</font>    </b>    <br />    往歲真人朝玉皇，四真三代住繁陽。初開九鼎丹華熟，繼躡五雲天路長。    <br />    煙鎖翠嵐迷舊隱，池凝寒鏡貯秋光。時從白鹿巖前往，應許潛通不死鄉。   </p>   <p>    <b>     <font color=\"#FF6600\">題鴻都觀</font>    </b>    <br />    亡吳霸越已功全，深隱雲林始學仙。鸞鶴自飄三蜀駕，波濤猶憶五湖船。    <br />    雙溪夜月明寒玉，眾嶺秋空斂翠煙。也有扁舟歸去興，故鄉東望思悠然。   </p>   <p>    <b>     <font color=\"#FF6600\">題都慶觀</font>    </b>    <br />    三仙一一駕紅鸞，仙去雲閒繞古壇。煉藥舊台空處所，掛衣喬木兩摧殘。    <br />    清風嶺接猿聲近，白石溪涵水影寒。二十四峰皆古隱，振纓長往亦何難。   </p>   <p>    <b>     <font color=\"#FF6600\">贈將軍</font>    </b>    <br />    ●●●●●●●，●●●●●●●。八表順風驚雨露，四溟隨劍息波濤。    <br />    手扶北極鴻圖永，雲捲長天聖日高。未會漢家青史上，韓彭何處有功勞。   </p>   <p>    <b>     <font color=\"#FF6600\">題鶴鳴山</font>    </b>    <br />    五氣雲龍下泰清，三天真客已功成。人間回首山川小，天上凌雲劍佩輕。    <br />    花擁石壇何寂寞，草平轍跡自分明。鹿裘高士如相遇，不待巖前鶴有聲。   </p>   <p>    <b>     <font color=\"#FF6600\">題空明洞</font>    </b>    <br />    窅然靈岫五雲深，落翮標名振古今。芝術迎風香馥馥，松檉蔽日影森森。    <br />    從師只擬尋司馬，訪道終期謁奉林。欲問空明奇勝處，地藏方石恰如金。   </p>   <p>    <b>     <font color=\"#FF6600\">題北平沼</font>    </b>    <br />    桐柏真人曾此居，焚香崖下誦靈書。朝回時宴三山客，澗盡閒飛五色魚。    <br />    天柱一峰凝碧玉，神燈千點散紅蕖。寶芝常在知誰得，好駕金蟾入太虛。   </p>   <p>    <b>     <font color=\"#FF6600\">題平蓋沼</font>    </b>    <br />    勢壓長江空八陣，吳都仙客此修真。寒江向晚波濤急，深洞無風草木春。    <br />    江上玉人應可見，洞中仙鹿已來馴。龍車鳳輦非難遇，只要塵心早出塵。   </p>   <p>    <b>     <font color=\"#FF6600\">題本竹觀</font>    </b>    <br />    樓閣層層冠此山，雕軒朱檻一躋攀。碑刊古篆龍蛇動，洞接諸天日月閒。    <br />    帝子影堂香漠漠，真人丹澗水潺潺。掃空雙竹今何在，只恐投波去不還。   </p>   <p>    <b>     <font color=\"#FF6600\">題福唐觀二首</font>    </b>    <br />    盤空躡翠到山巔，竹殿雲樓勢逼天。古洞草深微有路，舊碑文滅不知年。    <br />    八州物象通簷外，萬里煙霞在目前。自是人間輕舉地，何須蓬島訪真仙。   </p>   <p>曾隨雲水此山遊，行盡層峰更上樓。九月登臨須有意，七年岐路亦堪愁。    <br />    樹紅樹碧高低影，煙淡煙濃遠近秋。暫熟爐香不須去，佇陪天仗入神州。   </p>   <p>    <b>     <font color=\"#FF6600\">題莫公台</font>    </b>    <br />    奇絕巍台峙濁流，古來人號小瀛洲。路通霄漢雲迷晚，洞隱魚龍月浸秋。    <br />    舉首摘星河有浪，自天圖畫筆無鉤。將軍悟卻希夷訣，贏得清名萬古流。   </p>   <p>    <b>     <font color=\"#FF6600\">讀書台</font>    </b>    <br />    山中猶有讀書台，風掃晴嵐畫障開。華月冰壺依舊在，青蓮居士幾時來。   </p>   <p>    <b>     <font color=\"#FF6600\">贈人</font>    </b>    <br />    靜神凝思仰青冥，此夕長天降瑞星。海上昨聞鵬羽翼，人間初見鶴儀形。   </p>   <p>    <b>     <font color=\"#FF6600\">贈蜀州刺史</font>    </b>    <br />    再扶日月歸行殿，卻領山河鎮夢刀。從此雄名壓寰海，八溟爭敢起波濤。   </p>   <p>    <b>     <font color=\"#FF6600\">題劍門</font>    </b>    <br />    誰運乾坤陶冶功，鑄為雙劍倚蒼穹。題詩曾駐三天駕，礙日長含八海風。   </p>   <p>    <b>     <font color=\"#FF6600\">題龍鵠山</font>    </b>    <br />    抽得閒身伴瘦筇，亂敲青碧喚蛟龍。道人掃徑收松子，缺月初圓天柱峰。   </p>   <p>    <b>     <font color=\"#FF6600\">富貴曲（一作鄭遨詩）</font>    </b>    <br />    美人梳洗時，滿頭間珠翠。豈知兩片雲，戴卻數鄉稅。   </p>   <p>    <b>     <font color=\"#FF6600\">詠西施（一作鄭遨詩）</font>    </b>    <br />    素面已雲妖，更著花鈿飾。臉橫一寸波，浸破吳王國。   </p>   <p>    <b>     <font color=\"#FF6600\">傷時（一作鄭遨詩）</font>    </b>    <br />    帆力劈開滄海浪，馬蹄踏破亂山青。浮名浮利過於酒，醉得人心死不醒。   </p>   <p>    <b>     <font color=\"#FF6600\">題霍山秦尊師（一作鄭遨詩）</font>    </b>    <br />    老鶴玄猿伴採芝，有時長歎獨移時。翠娥紅粉嬋娟劍，殺盡世人人不知。   </p>   <p>    <b>     <font color=\"#FF6600\">偶題（一作鄭遨詩）</font>    </b>    <br />    似鶴如雲一個身，不憂家國不憂貧。擬將枕上日高睡，賣與世間榮貴人。   </p>   <p>    <b>     <font color=\"#FF6600\">思山詠（一作鄭遨詩）</font>    </b>    <br />    因賣丹砂下白雲，鹿裘惟惹九衢塵。不如將耳入山去，萬是千非愁殺人。   </p>   <p>    <b>     <font color=\"#FF6600\">景福中作（一作鄭遨詩）</font>    </b>    <br />    悶見戈鋋匝四溟，恨無奇策救生靈。如何飲酒得長醉，直到太平時節醒。   </p>   <p>    <b>     <font color=\"#FF6600\">招友人遊春（一作鄭遨詩）</font>    </b>    <br />    難把長繩繫日烏，芳時偷取醉功夫。任堆金璧磨星斗，買得花枝不老無。   </p>   <p>    <b>     <font color=\"#FF6600\">山居三首（一作鄭遨詩）</font>    </b>    <br />    悶見有人尋，移庵更入深。落花流澗水，明月照松林。    <br />    醉勸頭陀酒，閒教孺子吟。身同雲外鶴，斷得世塵侵。   </p>   <p>冥心棲太室，散髮浸流泉。採柏時逢麝，看雲忽見仙。    <br />    夏狂衝雨戲，春醉戴花眠。絕頂登雲望，東都一點煙。   </p>   <p>不求朝野知，臥見歲華移。採藥歸侵夜，聽松飯過時。    <br />    荷竿尋水釣，背局上巖棋。祭廟人來說，中原正亂離。   </p>   <p>    <b>     <font color=\"#FF6600\">紀道德</font>    </b>    <br />    道，德。    <br />    清虛，玄默。    <br />    生帝先，為聖則。    <br />    聽之不聞，摶之不得。    <br />    至德本無為，人中多自惑。    <br />    在洗心而息慮，亦知白而守黑。    <br />    百姓日用而不知，上士勤行而必克。    <br />    既鼓鑄於乾坤品物，信充仞乎東西南北。    <br />    三皇高拱兮任以自然，五帝垂衣兮修之不忒。    <br />    以心體之者為四海之主，以身彎之者為萬夫之特。    <br />    有皓齒青娥者為伐命之斧，蘊奇謀廣智者為盜國之賊。    <br />    曾未若軒後順風兮清靜自化，曾未若皋陶邁種兮溫恭允塞。    <br />    故可以越圓清方濁兮不始不終，何止乎居九流五常兮理家理國。    <br />    豈不聞乎天地於道德也無以清寧，豈不聞乎道德於天地也有逾繩墨。    <br />    語不雲乎仲尼有言朝聞道夕死可矣，所以垂萬古歷百王不敢離之於頃刻。   </p>   <p>    <b>     <font color=\"#FF6600\">懷古今</font>    </b>    <br />    古，今。    <br />    感事，傷心。    <br />    驚得喪，歎浮沉。    <br />    風驅寒暑，川注光陰。    <br />    始炫朱顏麗，俄悲白髮侵。    <br />    嗟四豪之不返，痛七貴以難尋。    <br />    夸父興懷於落照，田文起怨於鳴琴。    <br />    雁足淒涼兮傳恨緒，鳳台寂寞兮有遺音。    <br />    朔漠幽囚兮天長地久，瀟湘隔別兮水闊煙深。    <br />    誰能絕聖韜賢餐芝餌術，誰能含光遁世煉石燒金。    <br />    君不見屈大夫紉蘭而發諫，君不見賈太傅忌鵩而愁吟。    <br />    君不見四皓避秦峨峨戀商嶺，君不見二疏辭漢飄飄歸故林。    <br />    胡為乎冒進貪名踐危途與傾轍，胡為乎怙權恃寵顧華飾與雕簪。    <br />    吾所以思抗跡忘機用虛無為師範，吾所以思去奢滅欲保道德為規箴。    <br />    不能勞神效蘇子張生兮於時而縱辯，不能勞神效楊朱墨翟兮揮涕以沾襟。   </p>  </center> "}