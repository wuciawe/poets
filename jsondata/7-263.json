{"id":"7-263","content":"   <div align=\"center\">   <span class=\"style1\">李好古</span>  </div>  <p align=\"center\">字仲敏，原籍下郢（今陝西渭南縣東北）。自署鄉貢免解進士。</p>  <p align=\"center\">   <span class=\"style2\">八聲甘州‧揚州</span>   <br />   壯東南、飛觀切雲高，峻堞繚波長。望蔽空樓櫓，重關警柝，跨水飛梁。   <br />   百萬貔貅夜築，形勝隱金湯。坐落諸蕃膽，扁榜安江。   <br />   遊子憑闌淒斷，百年故國，飛鳥斜陽。恨當時肉食，一擲賭封疆。   <br />   骨冷英雄何在，望荒煙、殘戍觸悲涼。無言處，西樓畫角，風轉牙檣。  </p>  <p align=\"center\">   <span class=\"style2\">八聲甘州</span>   <br />   古揚州、壯麗壓長淮，形勝絕東南。問竹西歌吹，蜀岡何許，楊柳鬖鬖。   <br />   行樂誰家年少，兩兩更三三。知我江南客，走馬來看。   <br />   過卻長亭煙樹，雲山點點，煙浪漫漫。料桐花飛盡，夜合繞欄杆。   <br />   倦繡閒庭晝永，望天涯、芳草憶征鞍。平安使，吳箋謾遣，欲寄愁難。  </p>  <p align=\"center\">   <span class=\"style2\">江城子</span>   <br />   從來難翦是離愁，這些愁，幾時休。才趁風檣，千里到揚州。   <br />   見說蒼茫雲海外，天杳杳，水愁愁。   <br />   男兒三十敝貂裘，強追遊，夢魂羞。可解籌邊，談笑覓封侯。   <br />   休傍塞垣釃酒去，傷望眼，怕層樓。  </p>  <p align=\"center\">   <span class=\"style2\">江城子</span>   <br />   平沙淺草接天長，路茫茫，幾興亡。昨夜波聲，洗岸骨如霜。   <br />   千古英雄成底事，徒感慨，謾悲涼。   <br />   少年有意伏中行，馘名王，掃沙場。擊楫中流，曾記淚沾裳。   <br />   欲上治安雙闕遠，空悵望，過維揚。  </p>  <p align=\"center\">   <span class=\"style2\">水調歌頭‧和金焦</span>   <br />   歷歷江南樹，半在水雲間。不須回首，且來著眼向淮山。   <br />   過盡金山暈碧，望斷焦山空翠，楊柳繞江邊。此意無人會，獨自久憑欄。   <br />   夜吹簫，朝問法，記坡仙。只今何許，當時三峽倒詞源。   <br />   水調翻成新唱，高壓風流前輩，使我百憂寬。有酒更如海，容我醉時眠。  </p>  <p align=\"center\">   <span class=\"style2\">酹江月</span>   <br />   西風橫蕩，漸霜餘黃落，空山喬木。照水依然冰雪在，耿耿梅花幽獨。   <br />   抖擻征塵，扶攜短策，步繞滄浪曲。悵然心事，浮生翻覆陵谷。   <br />   試向商樂亭前，冷風臺上，把酒招黃鵠。四十男兒當富貴，誰念漂零南北。   <br />   百畝春耕，三間雲臥，此計何時卜。功名休問，賣書歸買黃犢。  </p>  <p align=\"center\">   <span class=\"style2\">酹江月</span>   <br />   平生英氣，歎年來、都付山林泉石。不作雲霄軒冕夢，只擬綸竿蓑笠。   <br />   見說湖陰，飛飛鷗鷺，半是君曾識。梅花時節，試來相與尋覓。   <br />   休謾汨沒塵埃，浮生能幾，鏡裡催華髮。趁取樽前強健在，莫負花前傾碧。   <br />   自遣長鬚，親題短句，去約蕭閑客。休教惆悵，梅花飛盡寒食。  </p>  <p align=\"center\">   <span class=\"style2\">賀新郎‧僧如梵摘阮</span>   <br />   人物風流遠。憶當年、江東跌宕，知音南阮。慣倚胡床閑寄傲，妥腹難憑琴桉。   <br />   妙制擁、銀蟾光滿。千古不傳誰好事，忽茂陵、金碗人間見。輕擘動，思無限。   <br />   長安釵鬢春橫亂。仿規模、紅絛帶撥，媚深情淺。安識高山流水趣，兒女空傳恩怨。   <br />   使得似、支郎蕭散。聽到三閭沈絕處，慘悲風、搖落寒江岸。不腸斷，也腸斷。  </p>  <p align=\"center\">   <span class=\"style2\">清平樂</span>   <br />   清淮北去。千里揚州路。過卻瓜州楊柳樹。煙水重重無數。   <br />   柁樓才轉前灣。雲山萬點江南。點點盡堪腸斷，行人休望長安。  </p>  <p align=\"center\">   <span class=\"style2\">清平樂</span>   <br />   瓜州渡口。恰恰城如斗。亂絮飛錢迎馬首。也學玉關榆柳。   <br />   面前直控金山。極知形勝東南。更願諸公著意，休教忘了中原。  </p>  <p align=\"center\">   <span class=\"style2\">浣溪沙</span>   <br />   為怯赬雲挾暑飛。嫩涼故故著征衣。江風吹雨過樓西。   <br />   未必男兒生不遇，時來咳唾是珠璣。功名終豈壯心違。  </p>  <p align=\"center\">   <span class=\"style2\">菩薩蠻</span>   <br />   東園映葉梅如豆。西園撲地花鋪繡。春水曉來深。日華嬌漾金。   <br />   帶煙穿徑竹。步入飛虹曲。何處早鶯啼。曲橋西復西。  </p>  <p align=\"center\">   <span class=\"style2\">菩薩蠻‧垂絲海棠零落</span>   <br />   東風一夜都吹損。晝長春殢佳人困。滿地委香鈿。人情誰肯憐。   <br />   詩人猶愛惜。故故頻收拾。雲彩縷絲絲。嬌嬈憶舊時。  </p>  <p align=\"center\">   <span class=\"style2\">菩薩蠻</span>   <br />   納紅銷翠春風裡。精神一撮金蓮底。不是睡楊妃。綠珠嬌小兒。   <br />   一般嬌絕處。半帶疏疏雨。不解吐繁香。卻教人斷腸。  </p>  <p align=\"center\">   <span class=\"style2\">酹江月‧慶王漕六十九</span>   <br />   漢庭用老，想君王、也憶潛郎白首。底事煌煌金玉節，奔走天涯許久。   <br />   江右風流，湖南精絕，要借詩翁手。明年七十，人間此事稀有。   <br />   固是守約堂間，魴齊亭下，要種歸來柳。只恐夜深思賈傅，便有鋒車迎候。   <br />   壽岳峰前，壽星池畔，且壽長沙酒。期頤三萬，祖風應管依舊。  </p>  <p align=\"center\">   <span class=\"style2\">謁金門</span>   <br />   花過雨。又是一番紅素。燕子歸來愁不語。舊巢無覓處。   <br />   誰在玉關勞苦。誰在玉樓歌舞。若使胡塵吹得去。東風侯萬戶。  </p> "}