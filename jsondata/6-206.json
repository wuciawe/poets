{"id":"6-206","content":"   <center>   <b>    <font face=\"標楷體\" size=\"+3\" color=\"#FF6600\">曹鄴</font>   </b>   <p>字鄴之，桂州（桂林）陽朔人，與晚唐著名詩人與劉駕、聶夷中、于濆、    <br />    邵謁、蘇拯齊名，而以曹鄴才穎最佳。   </p>   <p>    <b>     <font color=\"#FF6600\">徒相逢</font>    </b>    <br />    江邊野花不須採，梁頭野燕不用親。西施本是越溪女，承恩不薦越溪人。   </p>   <p>    <b>     <font color=\"#FF6600\">雜誡</font>    </b>    <br />    帶香入鮑肆，香氣同鮑魚。未入猶可悟，已入當何如。   </p>   <p>    <b>     <font color=\"#FF6600\">捕漁謠</font>    </b>    <br />    天子好征戰，百姓不種桑。天子好年少，無人薦馮唐。    <br />    天子好美女，夫婦不成雙。   </p>   <p>    <b>     <font color=\"#FF6600\">四怨三愁五情詩十二首‧一怨</font>    </b>    <br />    美人如新花，許嫁還獨守。豈無青銅鏡，終日自疑丑。   </p>   <p>    <b>     <font color=\"#FF6600\">四怨三愁五情詩十二首‧二怨</font>    </b>    <br />    庭花已結子，巖花猶弄色。誰令生處遠，用盡春風力。   </p>   <p>    <b>     <font color=\"#FF6600\">四怨三愁五情詩十二首‧三怨</font>    </b>    <br />    短鬟一如螓，長眉一如蛾。相共桌蓮舟，得花不如他。   </p>   <p>    <b>     <font color=\"#FF6600\">四怨三愁五情詩十二首‧四怨</font>    </b>    <br />    手推嘔啞車，朝朝暮暮耕。未曾分得穀，空得老農名。   </p>   <p>    <b>     <font color=\"#FF6600\">四怨三愁五情詩十二首‧一愁</font>    </b>    <br />    遠夢如水急，白髮如草新。歸期待春至，春至還送人。   </p>   <p>    <b>     <font color=\"#FF6600\">四怨三愁五情詩十二首‧二愁</font>    </b>    <br />    澗草短短青，山月朗朗明。此夜目不掩，屋頭烏啼聲。   </p>   <p>    <b>     <font color=\"#FF6600\">四怨三愁五情詩十二首‧三愁</font>    </b>    <br />    別家鬢未生，到城鬢似髮。朝朝臨川望，灞水不入越。   </p>   <p>    <b>     <font color=\"#FF6600\">四怨三愁五情詩十二首‧一情</font>    </b>    <br />    東西是長江，南北是官道。牛羊不戀山，只戀山中草。   </p>   <p>    <b>     <font color=\"#FF6600\">四怨三愁五情詩十二首‧二情</font>    </b>    <br />    阿嬌生漢宮，西施住南國。專房莫相妒，各自有顏色。   </p>   <p>    <b>     <font color=\"#FF6600\">四怨三愁五情詩十二首‧三情</font>    </b>    <br />    蛺蝶空中飛，夭桃庭中春。見他夫婦好，有女初嫁人。   </p>   <p>    <b>     <font color=\"#FF6600\">四怨三愁五情詩十二首‧四情</font>    </b>    <br />    檳榔自無柯，椰葉自無陰。常羨庭邊竹，生筍高於林。   </p>   <p>    <b>     <font color=\"#FF6600\">四怨三愁五情詩十二首‧五情</font>    </b>    <br />    野雀空城饑，交交復飛飛。勿怪官倉粟，官倉無空時。   </p>   <p>    <b>     <font color=\"#FF6600\">寄劉駕</font>    </b>    <br />    一川草色青裊裊，繞屋水聲如在家。悵望美人不攜手，牆東又發數枝花。   </p>   <p>    <b>     <font color=\"#FF6600\">風人體</font>    </b>    <br />    出門行一步，形影便相失。何況大堤上，驄馬如箭疾。    <br />    夜夜如織婦，尋思待成匹。郎只不在家，在家亦如出。    <br />    將金與卜人，譎道遠行吉。念郎緣底事，不具天與日。   </p>   <p>    <b>     <font color=\"#FF6600\">杏園即席上同年</font>    </b>    <br />    岐路不在天，十年行不至。一旦公道開，青雲在平地。    <br />    枕上數聲鼓，衡門已如市。白日探得珠，不待驪龍睡。    <br />    匆匆出九衢，僮僕顏色異。故衣未及換，尚有去年淚。    <br />    晴陽照花影，落絮浮野翠。對酒時忽驚，猶疑夢中事。    <br />    自憐孤飛鳥，得接鸞鳳翅。永懷共濟心，莫起胡越意。   </p>   <p>    <b>     <font color=\"#FF6600\">恃寵</font>    </b>    <br />    二月樹色好，昭儀正驕奢。恐君愛陽艷，斫卻園中花。    <br />    三十六宮女，髻鬟各如鴉。君王心所憐，獨自不見瑕。    <br />    台上紅燈盡，未肯下金車。一笑不得所，塵中悉無家。    <br />    飛燕身更輕，何必恃容華。   </p>   <p>    <b>     <font color=\"#FF6600\">題女郎廟</font>    </b>    <br />    數點煙香出廟門，女娥飛去影中存。年年嶺上春無主，露泣花愁斷客魂。   </p>   <p>    <b>     <font color=\"#FF6600\">四望樓</font>    </b>    <br />    背山見樓影，應合與山齊。座上日已出，城中未鳴雞。    <br />    無限燕趙女，吹笙上金梯。風起洛陽東，香過洛陽西。    <br />    公子長夜醉，不聞子規啼。   </p>   <p>    <b>     <font color=\"#FF6600\">築城三首</font>    </b>    <br />    郎有蘼蕪心，妾有芙蓉質。不辭嫁與郎，築城無休日。   </p>   <p>嗚嗚啄人鴉，軋軋上城車。力盡土不盡，得歸亦無家。</p>   <p>築人非築城，圍秦豈圍我。不知城上土，化作宮中火。</p>   <p>    <b>     <font color=\"#FF6600\">奉命齊州推事畢寄本府尚書</font>    </b>    <br />    越鳥棲不定，孤飛入齊鄉。日暮天欲雨，那兼羽翎傷。    <br />    州民言刺史，蠹物甚於蝗。受命大執法，草草是行裝。    <br />    僕隸皆分散，單車驛路長。四顧無相識，奔馳若投荒。    <br />    重門下長鎖，樹影空過牆。驅囚繞廊屋，    <a target=\"_blank\" href=\"http://140.111.1.40/yitic/frc/frc12984.htm\">●●</a>如牛羊。    <br />    獄吏相對語，簿書堆滿床。敲枷打鎖聲，終日在目旁。    <br />    既捨三山侶，來餘五斗糧。忍學空城雀，潛身入官倉。    <br />    國中天子令，頭上白日光。曲木用處多，不如直為梁。    <br />    恐孤食恩地，晝夜心不遑。仲夏天氣熱，鬢鬚忽成霜。    <br />    社鼠不可灌，城狐不易防。偶於擒縱間，盡得見否臧。    <br />    截斷奸吏舌，擘開冤人腸。明朝向西望，走馬歸汶陽。   </p>   <p>    <b>     <font color=\"#FF6600\">北郭閒思</font>    </b>    <br />    山前山後是青草，盡日出門還掩門。每思骨肉在天畔，來看野翁憐子孫。   </p>   <p>    <b>     <font color=\"#FF6600\">戰城南</font>    </b>    <br />    千金畫陣圖，自為弓劍苦。殺盡田野人，將軍猶愛武。    <br />    性命換他恩，功成誰作主。鳳凰樓上人，夜夜長歌舞。   </p>   <p>    <b>     <font color=\"#FF6600\">自退</font>    </b>    <br />    寒女面如花，空寂常對影。況我不嫁容，甘為瓶墮井。   </p>   <p>    <b>     <font color=\"#FF6600\">早起</font>    </b>    <br />    月墮滄浪西，門開樹無影。此時歸夢闌，立在梧桐井。   </p>   <p>    <b>     <font color=\"#FF6600\">古相送</font>    </b>    <br />    行人卜去期，白髮根已出。執君青松枝，空數別來日。    <br />    心如七夕女，生死難再匹。且願車聲迫，莫使馬行疾。    <br />    巫山千丈高，亦恐夢相失。   </p>   <p>    <b>     <font color=\"#FF6600\">甲第</font>    </b>    <br />    遊人未入門，花影出門前。將軍來此住，十里無荒田。   </p>   <p>    <b>     <font color=\"#FF6600\">望不來</font>    </b>    <br />    見花憶郎面，常願花色新。為郎容貌好，難有相似人。   </p>   <p>    <b>     <font color=\"#FF6600\">官倉鼠</font>    </b>    <br />    官倉老鼠大如斗，見人開倉亦不走。健兒無糧百姓饑，誰遣朝朝入君口。   </p>   <p>    <b>     <font color=\"#FF6600\">題濮廟</font>    </b>    <br />    曉祭瑤齋夜扣鐘，鰲頭風起浪重重。人間直有仙桃種，海上應無肉馬蹤。    <br />    赤水夢沉迷象罔，翠華恩斷泣芙蓉。不知皇帝三宮駐，始向人間著袞龍。   </p>   <p>    <b>     <font color=\"#FF6600\">偶題</font>    </b>    <br />    白玉先生多在市，青牛道士不居山。但能共得丹田語，正是忙時身亦閒。   </p>   <p>    <b>     <font color=\"#FF6600\">登岳陽樓有懷寄座主相公</font>    </b>    <br />    南登岳陽樓，北眺長安道。不見昇平里，千山樹如草。    <br />    骨肉在南楚，沈憂起常早。白社愁成空，秋蕪待誰掃。    <br />    常聞詩人語，西子不宜老。賴識丹元君，時來語蓬島。   </p>   <p>    <b>     <font color=\"#FF6600\">出關</font>    </b>    <br />    山上黃犢走避人，山下女郎歌滿野。我獨南征恨此身，更有無成出關者。   </p>   <p>    <b>     <font color=\"#FF6600\">將赴天平職書懷寄翰林從兄</font>    </b>    <br />    居處絕人事，門前雀羅施。誰遣辟書至，僕隸皆展眉。    <br />    匹馬渡河洛，西風飄路岐。手執王粲筆，閒吟向旌旗。    <br />    香晚翠蓮動，吟餘紅燭移。開口啖酒肉，將何報相知。    <br />    況我魏公子，相顧不相疑。豈學官倉鼠，飽食無所為。    <br />    白露沾碧草，芙蓉落清池。自小不到處，全家忽如歸。    <br />    吾宗處清切，立在白玉墀。方得一侍座，單車又星飛。    <br />    願將門底水，永託萬頃陂。   </p>   <p>    <b>     <font color=\"#FF6600\">賀雪寄本府尚書</font>    </b>    <br />    雨雪不順時，陰陽失明晦。麥根半成土，農夫泣相對。    <br />    我公誠訴天，天地忽已泰。長飆捲白雲，散落群峰外。    <br />    拂砌花影明，交宮鶴翎碎。宿鳥晨不飛，猶疑月光在。    <br />    碧樹香盡發，蠹蟲聲漸退。有客懷兔園，吟詩繞城內。   </p>   <p>    <b>     <font color=\"#FF6600\">寄嵩陽道人</font>    </b>    <br />    三山浮海倚蓬瀛，路入真元險盡平。華表千年孤鶴語，人間一夢晚蟬鳴。    <br />    將龍逐虎神初王，積火焚心氣漸清。見說嵩陽有仙客，欲持金簡問長生。   </p>   <p>    <b>     <font color=\"#FF6600\">去不返</font>    </b>    <br />    寒女不自知，嫁為公子妻。親情未識面，明日便東西。    <br />    但得上馬了，一去頭不回。雙輪如鳥飛，影盡東南街。    <br />    九重十二門，一門四扇開。君從此路去，妾向此路啼。    <br />    但得見君面，不辭插荊釵。   </p>   <p>    <b>     <font color=\"#FF6600\">送進士下第歸南海</font>    </b>    <br />    數片紅霞映夕陽，攬君衣袂更移觴。行人莫歎碧雲晚，上國每年春草芳。    <br />    雪過藍關寒氣薄，雁回湘浦怨聲長。應無惆悵滄波遠，十二玉樓非我鄉。   </p>   <p>    <b>     <font color=\"#FF6600\">送厲圖南下第歸澧州</font>    </b>    <br />    當春人盡歸，我獨無歸計。送君自多感，不是緣下第。    <br />    君看山上草，盡有乾雲勢。結根既不然，何必更掩袂。    <br />    澧水鱸魚賤，荊門楊柳細。勿為陽艷留，此處有月桂。    <br />    言畢樽未乾，十二門欲閉。佇立望不見，登高更流涕。    <br />    吟君別我詩，悵望水煙際。   </p>   <p>    <b>     <font color=\"#FF6600\">思不見</font>    </b>    <br />    但見出門蹤，不見入門跡。卻笑山頭女，無端化為石。   </p>   <p>    <b>     <font color=\"#FF6600\">貴宅</font>    </b>    <br />    入門又到門，到門戟相對。玉簫聲尚遠，疑似人不在。    <br />    公子厭花繁，買藥栽庭內。望遠不上樓，窗中見天外。    <br />    此地日烹羊，無異我食菜。自是愁人眼，見之若奢泰。   </p>   <p>    <b>     <font color=\"#FF6600\">下第寄知己</font>    </b>    <br />    長安孟春至，枯樹花亦發。憂人此時心，冷若松上雪。    <br />    自知才不堪，豈敢頻泣血。所痛無罪者，明時屢遭刖。    <br />    故山秋草多，一捲成古轍。夜來遠心起，夢見瀟湘月。    <br />    大賢冠蓋高，何事憐屑屑。不令傷弓鳥，日暮飛向越。    <br />    聞知感激語，胸中如有物。舉頭望青天，白日頭上沒。    <br />    歸來通濟里，開戶山鼠出。中庭廣寂寥，但見薇與蕨。    <br />    無慮數尺軀，委作泉下骨。唯愁攬清鏡，不見昨日髮。    <br />    願憐閨中女，晚嫁唯守節。勿惜四座言，女巧難自說。   </p>   <p>    <b>     <font color=\"#FF6600\">吳宮宴</font>    </b>    <br />    吳宮城闕高，龍鳳遙相倚。四面鏗鼓鐘，中央列羅綺。    <br />    春風時一來，蘭麝聞數里。三度明月落，青娥醉不起。    <br />    江頭鐵劍鳴，玉座成荒壘。適來歌舞處，未知身是鬼。   </p>   <p>    <b>     <font color=\"#FF6600\">長相思</font>    </b>    <br />    翦妾身上巾，贈郎傷妾神。郎車不暫停，妾貌寧長春。    <br />    春天無停雪，滄海無停津。遣妾空床夢，夜夜隨車輪。   </p>   <p>    <b>     <font color=\"#FF6600\">長城下</font>    </b>    <br />    遠水猶歸壑，征人合憶鄉。泣多盈袖血，吟苦滿頭霜。    <br />    楚國連天浪，衡門到海荒。何當生燕羽，時得近雕樑。   </p>   <p>    <b>     <font color=\"#FF6600\">成名後獻恩門</font>    </b>    <br />    為物稍有香，心遭蠹蟲嚙。平人登太行，萬萬車輪折。    <br />    一辭桂嶺猿，九泣東門月。年年孟春時，看花不如雪。    <br />    僻居城南隅，顏子須泣血。沉埋若九泉，誰肯開口說。    <br />    辛勤學機杼，坐對秋燈滅。織錦花不常，見之盡雲拙。    <br />    自憐孤生竹，出土便有節。每聽浮競言，喉中似無舌。    <br />    忽然風雷至，驚起池中物。拔上青雲巔，輕如一毫髮。    <br />    瓏瓏金鎖甲，稍稍城烏絕。名字如鳥飛，數日便到越。    <br />    幽蘭生雖晚，幽香亦難歇。何以保此身，終身事無缺。   </p>   <p>    <b>     <font color=\"#FF6600\">贈道師</font>    </b>    <br />    舉世皆問人，唯師獨求己。一馬無四蹄，頃刻行千里。    <br />    應笑北原上，丘墳亂如蟻。   </p>   <p>    <b>     <font color=\"#FF6600\">入關</font>    </b>    <br />    衡門亦無路，何況入西秦。灸病不得穴，徒為採艾人。   </p>   <p>    <b>     <font color=\"#FF6600\">聽劉尊師彈琴</font>    </b>    <br />    曾於清海獨聞蟬，又向空庭夜聽泉。不似齋堂人靜處，秋聲長在七條弦。   </p>   <p>    <b>     <font color=\"#FF6600\">題山居</font>    </b>    <br />    掃葉煎茶摘葉書，心閒無夢夜窗虛。只應光武恩波晚，豈是嚴君戀釣魚。   </p>   <p>    <b>     <font color=\"#FF6600\">關試前送進士姚潛下第歸南陽</font>    </b>    <br />    馬嘶殘日沒殘霞，二月東風便到家。莫羨長安占春者，明年始見故園花。   </p>   <p>    <b>     <font color=\"#FF6600\">滻川寄進士劉駕</font>    </b>    <br />    我家不背水，君身不向越。自是相憶苦，忽如經年別。    <br />    山家草木寒，石上有殘雪。美人望不見，迢迢雲中月。   </p>   <p>    <b>     <font color=\"#FF6600\">翠孤至渚宮寄座主相公</font>    </b>    <br />    萬里一孤舟，春行夏方到。骨肉盡單羸，沉憂滿懷抱。    <br />    羈孤相對泣，性命不相保。開戶山鼠驚，蟲聲亂秋草。    <br />    白菌緣屋生，黃蒿擁籬倒。對此起長嗟，芳年亦須老。    <br />    恩門為宰相，出入用天道。忽於摧落間，收得青松操。    <br />    全家到江陵，屋虛風浩浩。中腸自相伐，日夕如寇盜。    <br />    其下有孤侄，其上有孀嫂。黃糧賤於土，一飯常不飽。    <br />    天斜日光薄，地濕蟲叫噪。惟恐道忽消，形容益枯槁。    <br />    古人於黃雀，豈望白環報。奉答恩地恩，何慚以誠告。   </p>   <p>    <b>     <font color=\"#FF6600\">早秋宿田舍</font>    </b>    <br />    澗草疏疏螢火光，山月朗朗楓樹長。南村犢子夜聲急，應是欄邊新有霜。   </p>   <p>    <b>     <font color=\"#FF6600\">旅次岳陽寄京中親故</font>    </b>    <br />    君山南面浪連天，一客愁心兩處懸。身逐片帆歸楚澤，魂隨流水向秦川。    <br />    月回浦北千尋雪，樹出湖東幾點煙。更欲登樓向西望，北風催上洞庭船。   </p>   <p>    <b>     <font color=\"#FF6600\">題舒鄉</font>    </b>    <br />    功名若及鴟夷子，必擬將舟泛洞庭。柳色湖光好相待，我心非醉亦非醒。   </p>   <p>    <b>     <font color=\"#FF6600\">碧尋宴上有懷知己</font>    </b>    <br />    荻花蘆葉滿溪流，一簇笙歌在水樓。金管曲長人盡醉，玉簪恩重獨生愁。    <br />    女蘿力弱難逢地，桐樹心孤易感秋。莫怪當歡卻惆悵，全家欲上五湖舟。   </p>   <p>    <b>     <font color=\"#FF6600\">從天平節度使遊平流園</font>    </b>    <br />    池塘靜於寺，俗事不到眼。下馬如在山，令人忽疏散。    <br />    明公有高思，到此遂長返。乘興挈一壺，折荷以為盞。    <br />    入竹籐似蛇，侵牆水成蘚。幽鳥不識人，時來拂冠冕。    <br />    沿流路若窮，及行路猶遠。洞中已雲夕，洞口天未晚。    <br />    自憐不羈者，寫物心常簡。翻愁此興多，引得嵇康懶。   </p>   <p>    <b>     <font color=\"#FF6600\">故人寄茶（一作李德裕詩）</font>    </b>    <br />    劍外九華英，緘題下玉京。開時微月上，碾處亂泉聲。    <br />    半夜招僧至，孤吟對月烹。碧沈霞腳碎，香泛乳花輕。    <br />    六腑睡神去，數朝詩思清。月餘不敢費，留伴肘書行。   </p>   <p>    <b>     <font color=\"#FF6600\">東武吟</font>    </b>    <br />    心如山上虎，身若倉中鼠。惆悵倚市門，無人與之語。    <br />    夜宴李將軍，欲望心相許。何曾聽我言，貪謔邯鄲女。    <br />    獨上黃金台，淒涼淚如雨。   </p>   <p>    <b>     <font color=\"#FF6600\">薊北門行（一本作出自薊北門行）</font>    </b>    <br />    長河凍如石，征人夜中戍。但恐筋力盡，敢憚將軍遇。    <br />    古來死未歇，白骨礙官路。豈無一有功，可以高其墓。    <br />    親戚牽衣泣，悲號自相顧。死者雖無言，那堪生者悟。    <br />    不如無手足，得見齒髮暮。乃知七尺軀，卻是速死具。   </p>   <p>    <b>     <font color=\"#FF6600\">金井怨</font>    </b>    <br />    西風吹急景，美人照金井。不見面上花，卻恨井中影。   </p>   <p>    <b>     <font color=\"#FF6600\">姑蘇台</font>    </b>    <br />    南宮酒未銷，又宴姑蘇台。美人和淚去，半夜閶門開。    <br />    相對正歌舞，笑中聞鼓鼙。星散九重門，血流十二街。    <br />    一去成萬古，台盡人不回。時聞野田中，拾得黃金釵。   </p>   <p>    <b>     <font color=\"#FF6600\">夜坐有懷</font>    </b>    <br />    悄悄月出樹，東南若微霜。愁人不成寐，五月夜亦長。    <br />    佳期杳天末，骨肉不在旁。年華且有恨，厥體難久康。    <br />    人言力耕者，歲旱亦有糧。吾道固如此，安得苦倀倀。   </p>   <p>    <b>     <font color=\"#FF6600\">寄監察從兄</font>    </b>    <br />    我祖居鄴地，鄴人識文星。此地星已落，兼無古時城。    <br />    古風既無根，千載難重生。空留建安書，傳說七子名。    <br />    賤子生桂州，桂州山水清。自覺心貌古，兼合古人情。    <br />    因為二雅詩，出語有性靈。持來向長安，時得長者驚。    <br />    芝草不為瑞，還共木葉零。恨如轍中土，終歲填不平。    <br />    吾宗戴豸冠，忽然入西京。憐其羽翼單，撫若親弟兄。    <br />    松根已堅牢，松葉豈不榮。言罷眼無淚，心中如酒酲。   </p>   <p>    <b>     <font color=\"#FF6600\">樂府體</font>    </b>    <br />    蓮子房房嫩，菖蒲葉葉齊。共結池中根，不厭池中泥。   </p>   <p>    <b>     <font color=\"#FF6600\">棄婦</font>    </b>    <br />    嫁來未曾出，此去長別離。父母亦有家，羞言何以歸。    <br />    此日年且少，事姑常有儀。見多自成丑，不待顏色衰。    <br />    何人不識寵，所嗟無自非。將欲告此意，四鄰已相疑。   </p>   <p>    <b>     <font color=\"#FF6600\">讀李斯傳</font>    </b>    <br />    一車致三轂，本圖行地速。不知駕馭難，舉足成顛覆。    <br />    欺暗尚不然，欺明當自戮。難將一人手，掩得天下目。    <br />    不見三尺墳，雲陽草空綠。   </p>   <p>    <b>     <font color=\"#FF6600\">文宗陵</font>    </b>    <br />    千年堯舜心，心成身已歿。始隨蒼梧雲，不返蒼龍闕。    <br />    宮女衣不香，黃金賜白髮。留此奉天下，所以無征伐。    <br />    至今汨羅水，不葬大夫骨。   </p>   <p>    <b>     <font color=\"#FF6600\">偶懷</font>    </b>    <br />    開目不見路，常如夜中行。最賤不自勉，中塗與誰爭。    <br />    蓬為沙所危，還向沙上生。一年秋不熟，安得便廢耕。    <br />    顏子命未達，亦遇時人輕。   </p>   <p>    <b>     <font color=\"#FF6600\">代羅敷誚使君</font>    </b>    <br />    常言愛嵩山，別妾向東京。朝來見人說，卻知在石城。    <br />    未必菖蒲花，只向石城生。自是使君眼，見物皆有情。    <br />    麋鹿同上山，蓮藕同在泥。莫學天上日，朝東暮還西。   </p>   <p>    <b>     <font color=\"#FF6600\">怨歌行</font>    </b>    <br />    丈夫好弓劍，行坐說金吾。喜聞有行役，結束不待車。    <br />    官田贈倡婦，留妾侍舅姑。舅姑皆已死，庭花半是蕪。    <br />    中妹尋適人，生女亦嫁夫。何曾寄消息，他處卻有書。    <br />    嚴風厲中野，女子心易孤。貧賤又相負，封侯意何如。   </p>   <p>    <b>     <font color=\"#FF6600\">南征怨</font>    </b>    <br />    萬浪東不回，昭王南征早。龍舟沒何處，獨樹江上老。    <br />    吾欲問水濱，宮殿已生草。   </p>   <p>    <b>     <font color=\"#FF6600\">和潘安仁金谷集</font>    </b>    <br />    太守龍為馬，將軍金作車。香飄十里風，風下綠珠歌。    <br />    莫怪坐上客，歎君庭前花。明朝此池館，不是石崇家。   </p>   <p>    <b>     <font color=\"#FF6600\">不可見</font>    </b>    <br />    常聞貧賤夫，頭白終相待。自從嫁黔婁，終歲長不在。    <br />    君夢有雙影，妾夢空四鄰。常思勁北風，吹折雙車輪。   </p>   <p>    <b>     <font color=\"#FF6600\">秦後作</font>    </b>    <br />    大道不居謙，八荒安苟得。木中不生火，高殿禍頃刻。    <br />    誰將白帝子，踐我禮義域。空持拔山志，欲奪天地德。    <br />    軹道人不回，壯士斷消息。父母骨成薪，蟲蛇自相食。    <br />    鼎亂陰陽疑，戰盡鬼神力。東郊龍見血，九土玄黃色。    <br />    鼙鼓裂二景，妖星動中國。圓丘無日月，曠野失南北。    <br />    徒流殺人血，神器終不忒。一馬渡空江，始知賢者賊。   </p>   <p>    <b>     <font color=\"#FF6600\">薄命妾</font>    </b>    <br />    薄命常惻惻，出門見南北。劉郎馬蹄疾，何處去不得。    <br />    淚珠不可收，蟲絲不可織。知君綠桑下，更有新相識。   </p>   <p>    <b>     <font color=\"#FF6600\">放歌行</font>    </b>    <br />    莫唱放歌行，此歌臨楚水。人皆惡此聲，唱者終不已。    <br />    三閭有何罪，不向枕上死。   </p>   <p>    <b>     <font color=\"#FF6600\">江西送人</font>    </b>    <br />    八月江上樓，西風令人愁。攜酒樓上別，盡見四山秋。    <br />    但愁今日知，莫作他時疑。郎本不住此，無人泣望歸。    <br />    何水不生波，何木不改柯。遙知明日恨，不如今日多。    <br />    將心速投人，路遠人如何。   </p>   <p>    <b>     <font color=\"#FF6600\">始皇陵下作</font>    </b>    <br />    千金買魚燈，泉下照狐兔。行人上陵過，卻弔扶蘇墓。    <br />    纍纍壙中物，多於養生具。若使山可移，應將秦國去。    <br />    舜歿雖在前，今猶未封樹。   </p>   <p>    <b>     <font color=\"#FF6600\">洛原西望</font>    </b>    <br />    築城畏不堅，城堅心自毀。秦樹滿平原，秦人不居此。    <br />    猶為泣路者，無力報天子。   </p>   <p>    <b>     <font color=\"#FF6600\">趙城懷古</font>    </b>    <br />    邯鄲舊公子，騎馬又鳴珂。手揮白玉鞭，不避五侯車。    <br />    閒愁春日短，沽酒入倡家。一笑千萬金，醉中贈秦娥。    <br />    如今高原上，樹樹白楊花。   </p>   <p>    <b>     <font color=\"#FF6600\">代班姬</font>    </b>    <br />    寵極多妒容，乘車上金階。欻然趙飛燕，不語到日西。    <br />    手把菖蒲花，君王喚不來。常嫌鬢蟬重，乞人白玉釵。    <br />    君心無定波，咫尺流不回。後宮門不掩，每夜黃鳥啼。    <br />    買得千金賦，花顏已如灰。   </p>   <p>    <b>     <font color=\"#FF6600\">庭草</font>    </b>    <br />    庭草根自淺，造化無遺功。低回一寸心，不敢怨春風。   </p>   <p>    <b>     <font color=\"#FF6600\">過白起墓</font>    </b>    <br />    夷陵火焰滅，長平生氣低。將軍臨老病，賜劍咸陽西。   </p>   <p>    <b>     <font color=\"#FF6600\">對酒</font>    </b>    <br />    愛酒知是僻，難與性相捨。未必獨醒人，便是不飲者。    <br />    晚歲無此物，何由住田野。   </p>   <p>    <b>     <font color=\"#FF6600\">續幽憤</font>    </b>    <br />    繁霜作陰起，朱火乘夕發。清晝冷無光，蘭膏坐銷歇。    <br />    惟公執天憲，身是台中傑。一逐楚大夫，何人為君雪。    <br />    匆匆鬼方路，不許辭雙闕。過門似他鄉，舉趾如遺轍。    <br />    八月黃草生，洪濤入雲熱。危魂沒太行，客弔空骨節。    <br />    千年瘴江水，恨聲流不絕。   </p>   <p>    <b>     <font color=\"#FF6600\">古詞</font>    </b>    <br />    高闕礙飛鳥，人言是君家。經年不歸去，愛妾面上花。    <br />    妾面雖有花，妾心非女蘿。郎妻自不重，於妾欲如何。   </p>   <p>    <b>     <font color=\"#FF6600\">和謝豫章從宋公戲馬台送孔令謝病</font>    </b>    <br />    碧樹杳雲暮，朔風自西來。佳人憶山水，置酒在高台。    <br />    不必問流水，坐來日已西。勸君速歸去，正及鷓鴣啼。   </p>   <p>    <b>     <font color=\"#FF6600\">送進士李殷下第遊汾河</font>    </b>    <br />    上國花照地，遣君向西征。旁人亦有恨，況復故人情。    <br />    單車欲雲去，別酒忽然醒。如何今夜夢，半作道路程。    <br />    邊士不好禮，全家住軍城。城中鼓角嚴，旅客常夜驚。    <br />    中有左記室，逢人眼光明。西門未歸者，下馬如到京。    <br />    還應一開卷，為子心不平。慇勤說忠抱，壯志勿自輕。   </p>   <p>    <b>     <font color=\"#FF6600\">相思極（一作長相思）</font>    </b>    <br />    妾顏與日空，君心與日新。三年得一書，猶在湘之濱。    <br />    料君相輕意，知妾無至親。況當受明禮，不令再嫁人。    <br />    願君從此日，化質為妾身。   </p>   <p>    <b>     <font color=\"#FF6600\">代謝玄暉新亭送范零陵</font>    </b>    <br />    楚水洪無際，滄茫接天涯。相看不能語，獨鳥下江蘺。    <br />    蓬子悉有戀，蓬根卻無期。車輪自不住，何必怨路岐。    <br />    孟冬衣食薄，夢寐亦未遺。   </p>   <p>    <b>     <font color=\"#FF6600\">山中效陶</font>    </b>    <br />    落第非有罪，茲山聊歸止。山猿隔雲住，共飲山中水。    <br />    讀書時有興，坐石忘卻起。西山忽然暮，往往遺巾履。    <br />    經時一出門，兼候僮僕喜。常被山翁笑，求名豈如此。    <br />    齒髮老未衰，何如且求己。   </p>   <p>    <b>     <font color=\"#FF6600\">城南野居寄知己</font>    </b>    <br />    奔走未到我，在城如在村。出門既無意，豈如常閉門。    <br />    作詩二十載，闕下名不聞。無人為開口，君子獨有言。    <br />    身為苦寒士，一笑亦感恩。慇勤中途上，勿使車無輪。   </p>   <p>    <b>     <font color=\"#FF6600\">古莫買妾行</font>    </b>    <br />    千扉不當路，未似開一門。若遣綠珠丑，石家應尚存。   </p>   <p>    <b>     <font color=\"#FF6600\">霽後作（齊梁體）</font>    </b>    <br />    新霽辨草木，晚塘明衣衿。乳燕不歸宿，雙雙飛向林。    <br />    微照露花影，輕雲浮麥陰。無人可招隱，盡日登山吟。   </p>   <p>    <b>     <font color=\"#FF6600\">田家效陶</font>    </b>    <br />    黑黍舂來釀酒飲，青禾刈了驅牛載。大姑小叔常在眼，卻笑長安在天外。   </p>   <p>    <b>     <font color=\"#FF6600\">寄賈馳先輩</font>    </b>    <br />    遊子想萬里，何必登高台。聞君燕女吟，如自薊北來。    <br />    長安高蓋多，健馬東西街。盡說蒿簪古，將錢買金釵。    <br />    我祖西園事，言之獨傷懷。如今數君子，如鳥無樹棲。    <br />    濟水一入河，便與清流乖。聞君欲自持，勿使吾道低。   </p>   <p>    <b>     <font color=\"#FF6600\">送友人入塞</font>    </b>    <br />    亂蓬無根日，送子入青塞。蒼茫萬里秋，如見原野大。    <br />    鳥雀寒不下，山川迥相對。一馬沒黃雲，登高望猶在。    <br />    驚風忽然起，白日黯已晦。如何恨路長，出門天涯外。   </p>   <p>    <b>     <font color=\"#FF6600\">寄陽朔友人</font>    </b>    <br />    桂林須產千株桂，未解當天影日開。我到月中收得種，為君移向故園栽。   </p>   <p>    <b>     <font color=\"#FF6600\">題廣福巖</font>    </b>    <br />    未有天地先融結，方廣高深無丈尺。書言不盡畫難成，留與人間作奇特。   </p>   <p>    <b>     <font color=\"#FF6600\">送曾德邁歸寧宜春</font>    </b>    <br />    湘東山水有清輝，袁水詞人得意歸。幾府爭馳毛義檄，一鄉看侍老萊衣。    <br />    筵開灞岸臨清淺，路去藍關入翠微。想到宜陽更無事，並將歡慶奉庭闈。   </p>   <p>    <b>     <font color=\"#FF6600\">送鄭谷歸宜春</font>    </b>    <br />    無成歸故國，上馬亦高歌。況是飛鳴後，殊為喜慶多。    <br />    暑銷嵩岳雨，涼吹洞庭波。莫便閒吟去，須期接盛科。   </p>   <p>    <b>     <font color=\"#FF6600\">老圃堂（一作薛能詩）</font>    </b>    <br />    邵平瓜地接吾廬，谷雨乾時手自鋤。昨日春風欺不在，就床吹落讀殘書。   </p>  </center> "}