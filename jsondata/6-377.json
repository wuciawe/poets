{"id":"6-377","content":"   <center>   <b>    <font face=\"標楷體\" size=\"+3\" color=\"#FF6600\">清江</font>   </b>   <p>會稽人，善篇章。大曆、貞元間，與清晝齊名，稱為會稽二清。</p>   <p>    <b>     <font color=\"#FF6600\">早發陝州途中贈嚴秘書</font>    </b>    <br />    此身雖不繫，憂道亦勞生。萬里江湖夢，千山雨雪行。    <br />    人家依舊壘，關路閉層城。未盡交河虜，猶屯細柳兵。    <br />    艱難嗟遠客，棲托賴深情。貧病吾將有，精修許少卿。   </p>   <p>    <b>     <font color=\"#FF6600\">早春書情寄河南崔少府</font>    </b>    <br />    春日春風至，陽和似不均。病身空益老，愁鬢不知春。    <br />    宇宙成遺物，光陰促幻身。客遊傷末路，心事向行人。    <br />    道薄猶懷土，時難欲厭貧。微才如可寄，赤縣有鄉親。   </p>   <p>    <b>     <font color=\"#FF6600\">春遊司直城西鸕茲溪別業</font>    </b>    <br />    別墅軍城下，閒喧未可齊。春深花蝶夢，曉隔柳煙鞞。    <br />    韶景浮寒水，疏楊映綠堤。沿洄看竹色，來往聽鶯啼。    <br />    久慢持生術，多親種藥畦。家貧知素行，心苦見清溪。    <br />    越客初投分，南枝得寄棲。禪機空寂寞，雅趣賴招攜。    <br />    本寺重江外，遊方二室西。裴回戀知己，日夕草萋萋。   </p>   <p>    <b>     <font color=\"#FF6600\">夕次襄邑</font>    </b>    <br />    何處戒吾道，經年遠路中。客心猶向北，河水自歸東。    <br />    古戍鳴寒角，疏林振夕風。輕舟惟載月，那與故人同。   </p>   <p>    <b>     <font color=\"#FF6600\">宿嚴維宅簡章八元（一作宿嚴秘書宅）</font>    </b>    <br />    佳期曾不遠，甲第即南鄰。惠愛偏相及，經過豈厭頻。    <br />    秋寒林葉動，夕霽月華新。莫話羈棲事，平原是主人。   </p>   <p>    <b>     <font color=\"#FF6600\">贈淮西賈兵馬使</font>    </b>    <br />    破虜功成百戰場，天書新拜漢中郎。映門旌旆春風起，對客絃歌白日長。    <br />    階下鬥雞花乍發，營南試馬柳初黃。由來吳楚多同調，感激逢君共異鄉。   </p>   <p>    <b>     <font color=\"#FF6600\">送堅上人歸杭州天竺寺</font>    </b>    <br />    十年勞負笈，經論化中朝。流水知鄉近，和風惜別遙。    <br />    雲山零夜雨，花岸上春潮。歸臥南天竺，禪心更寂寥。   </p>   <p>    <b>     <font color=\"#FF6600\">送贊律師歸嵩山（一作無可詩）</font>    </b>    <br />    禪意歸心急，山深定易安。清貧修道苦，孝友別家難。    <br />    雪路侵溪轉，花宮映岳看。到時瞻塔暮，松月向人寒。   </p>   <p>    <b>     <font color=\"#FF6600\">上都酬章十八兄</font>    </b>    <br />    每歎經年別，人生有幾年。關河長問道，風雨獨隨緣。    <br />    寓蝶成莊夢，懷人識禰賢。徽猷不及此，空愧白華篇。   </p>   <p>    <b>     <font color=\"#FF6600\">登樓望月寄鳳翔李少尹</font>    </b>    <br />    陌上涼風槐葉凋，夕陽秋露濕寒條。登樓望月楚山上，月到樓南山獨遙。    <br />    心送秦人趨鳳闕，月隨陽雁極煙霄。軒車不重無名客，此地誰能訪寂寥。   </p>   <p>    <b>     <font color=\"#FF6600\">湘川懷古</font>    </b>    <br />    瀟湘連汨羅，復對九嶷河。浪勢屈原塚，竹聲漁父歌。    <br />    地荒征騎少，天暖浴禽多。脈脈東流水，古今同奈何。   </p>   <p>    <b>     <font color=\"#FF6600\">七夕</font>    </b>    <br />    七夕景迢迢，相逢只一宵。月為開帳燭，雲作渡河橋。    <br />    映水金冠動，當風玉珮搖。惟愁更漏促，離別在明朝。   </p>   <p>    <b>     <font color=\"#FF6600\">長安臥病</font>    </b>    <br />    身世足堪悲，空房臥病時。捲簾花雨滴，掃石竹陰移。    <br />    已覺生如夢，堪嗟壽不知。未能通法性，詎可免支離。   </p>   <p>    <b>     <font color=\"#FF6600\">送婆羅門（一作可止詩）</font>    </b>    <br />    雪嶺金河獨向東，吳山楚澤意無窮。如今白首鄉心盡，萬里歸程在夢中。   </p>   <p>    <b>     <font color=\"#FF6600\">喜皇甫大夫同宿大梁驛</font>    </b>    <br />    江頭旌旆去，花外捲簾空。夜色臨城月，春聲渡水風。    <br />    也知行李別，暫喜話言同。若問廬山事，終身愧遠公。   </p>   <p>    <b>     <font color=\"#FF6600\">酬姚補闕南仲雲溪館中戲題隨書見寄</font>    </b>    <br />    寺溪臨使府，風景借仁祠。補袞周官貴，能名漢主慈。    <br />    臥雲知獨處，望月憶同時。忽枉緘中贈，瓊瑤滿手持。   </p>   <p>    <b>     <font color=\"#FF6600\">喜嚴侍御蜀還贈嚴秘書</font>    </b>    <br />    往年分首出咸秦，木落花開秋又春。江客不曾知蜀路，旅魂何處訪情人。    <br />    當時望月思文友，今日迎驄見近臣。多羨二龍同漢代，繡衣芸閣共榮親。   </p>   <p>    <b>     <font color=\"#FF6600\">送韋參軍江陵（一作戴叔倫詩）</font>    </b>    <br />    槐花落盡柳陰清，蕭索涼天楚客情。海上舊山無的信，東門歸路不堪行。    <br />    身隨幻境勞多事，跡學禪心厭有名。公子道存知不棄，欲依劉表住南荊。   </p>   <p>    <b>     <font color=\"#FF6600\">月夜有懷黃端公兼簡朱孫二判官</font>    </b>    <br />    月照疏林驚鵲飛，羈人此夜共無依。青門旅寓身空老，白首頭陀力漸微。    <br />    屢向曲池陪逸少，幾回戎幕接玄暉。四科弟子稱文學，五馬諸侯是繡衣。    <br />    江雁往來曾不定，野雲搖曳本無機。修行未盡身將盡，欲向東山掩舊扉。   </p>   <p>    <b>     <font color=\"#FF6600\">精舍遇雨（一作可止詩）</font>    </b>    <br />    空門寂寂淡吾身，溪雨微微洗客塵。臥向白雲情未盡，任他黃鳥醉芳春。   </p>   <p>    <b>     <font color=\"#FF6600\">小雪（一作可止詩）</font>    </b>    <br />    落雪臨風不厭看，更多還恐蔽林巒。愁人正在書窗下，一片飛來一片寒。   </p>  </center> "}