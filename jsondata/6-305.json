{"id":"6-305","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>劉商</b>   </font>  </div>  <p align=\"center\">字子夏，彭城人。少好學，工文，善畫。登大曆進士第，官至檢校禮部郎中，   <br />   汴州觀察判官。  </p>  <p align=\"center\">   <b>    <font color=\"#FF6600\">銅雀妓</font>   </b>   <br />   魏主矜蛾眉，美人美於玉。高台無晝夜，歌舞竟未足。   <br />   盛色如轉圜，夕陽落深谷。仍令身歿後，尚縱平生欲。   <br />   紅粉淚縱橫，調弦向空屋。舉頭君不在，惟見西陵木。   <br />   玉輦豈再來，嬌鬟為誰綠。那堪秋風裡，更舞陽春曲。   <br />   曲罷情不勝，憑欄向西哭。台邊生野草，來去罥羅縠。   <br />   況復陵寢間，雙雙見麋鹿。  </p>  <p align=\"center\">   <b>    <font color=\"#FF6600\">哭韓淮端公兼上崔中丞</font>   </b>   <br />   堅貞與和璧，利用歸干將。金玉徒自寶，高賢無比方。   <br />   挺生巖松姿，孤直凌雪霜。亭亭結清陰，不競桃李芳。   <br />   讀書哂霸業，翊贊思皇王。千載有疑議，一言能否臧。   <br />   儒風久淪弊，顏閔壽不長。邦國豈殄瘁，斯人今又亡。   <br />   別離長春草，存沒隔楚鄉。聞問尚書慟，淚凝向日黃。   <br />   奄忽薤露晞，杳冥泉夜長。賢愚自修短，天色空蒼蒼。   <br />   銘旌斂歸魂，荊棘生路傍。門柳日蕭索，穗帷掩空堂。   <br />   燈孤晦處明，高節歿後彰。芳蘭已灰燼，幕府留餘香。   <br />   常愛獨坐尊，繡衣如雁行。至今虛左位，言發淚沾裳。  </p>  <p align=\"center\">   <b>    <font color=\"#FF6600\">秋夜聽嚴紳巴童唱竹枝歌</font>   </b>   <br />   巴人遠從荊山客，回首荊山楚雲隔。思歸夜唱竹枝歌，庭槐葉落秋風多。   <br />   曲中歷歷敘鄉土，鄉思綿綿楚詞古。身騎吳牛不畏虎，手提蓑笠欺風雨。   <br />   猿啼日暮江岸邊，綠蕪連山水連天。來時十三今十五，一成新衣已再補。   <br />   鴻雁南飛報鄰伍，在家歡樂辭家苦。天晴露白鐘漏遲，淚痕滿面看竹枝。   <br />   曲終寒竹風裊裊，西方落日東方曉。  </p>  <p align=\"center\">   <b>    <font color=\"#FF6600\">烏夜啼（一作烏棲曲）</font>   </b>   <br />   繞樹啞啞驚復棲，含煙碧樹高枝齊。月明露濕枝亦滑，城上女牆西月低。   <br />   愁人出戶聽烏啼，團團明月墮牆西。   <br />   月中有桂樹，日中有伴侶。何不上天去，一聲啼到曙。  </p>  <p align=\"center\">   <b>    <font color=\"#FF6600\">隨陽雁歌送兄南遊</font>   </b>   <br />   塞鴻聲聲飛不住，終日南征向何處。大漠窮陰多冱寒，分飛不得長懷安。   <br />   春去秋來年歲疾，湖南薊北關山難。寒飛萬里胡天雪。夜度千門漢家月。   <br />   去住應多兩地情，東西動作經年別。南州風土復何如，春雁歸時早寄書。  </p>  <p align=\"center\">   <b>    <font color=\"#FF6600\">賦得射雉歌送楊協律表弟赴婚期</font>   </b>   <br />   昔日才高容貌古，相敬如賓不相睹。手奉蘋蘩喜盛門，心知禮義感君恩。   <br />   三星照戶春空盡，一樹桃花竟不言。結束車輿強遊往，和風霽日東皋上。   <br />   鸞鳳參差陌上行，麥苗縈隴雉初鳴。修容盡飾將何益，極慮呈材欲導情。   <br />   六藝從師得機要，百發穿楊含絕妙。白羽風馳碎錦毛，青娥怨處嫣然笑。   <br />   楊生詞賦比潘郎，不似前賢貌不揚。聽調琴弄能和室，更解彎弧足自防。   <br />   秋深為爾持圓扇，莫忘魯連飛一箭。  </p>  <p align=\"center\">   <b>    <font color=\"#FF6600\">泛舒城南溪賦得沙…張侍御赴河南元博士赴揚州拜覲僕射</font>   </b>   <br />   終日閭閻逐群雞，喜逢野鶴臨清溪。綠苔春水水中影，夜月平沙沙上棲。   <br />   驚謂汀洲白蘋發，又疑曲渚前年雪。紫頂昂藏肯狎人，一聲嘹亮沖天闕。   <br />   素質翩翩帶落暉，湖南渭陽相背飛。東西分散別離促，宇宙蒼茫相見稀。   <br />   皇華地仙如鶴馭，乘駕飄飄留不住。延望乘虛入紫霞，陌頭回首空煙樹。   <br />   會使摶風羽翮輕，九霄雲路隨先鳴。  </p>  <p align=\"center\">   <b>    <font color=\"#FF6600\">姑蘇懷古送秀才下第歸江南</font>   </b>   <br />   姑蘇台枕吳江水，層級鱗差向天倚。秋高露白萬林空，低望吳田三百里。   <br />   當時雄盛如何比，千仞無根立平地。台前夾月吹玉鸞，台上迎涼撼金翠。   <br />   銀河倒瀉君王醉，灩酒峨冠眄西子。宮娃酣態舞娉婷，香飆四颯青城墜。   <br />   伍員結舌長噓戲，忠諫無因到君耳。城烏啼盡海霞銷，深掩金屏日高睡。   <br />   王道潛隳伍員死，可歎斗間瞻王氣。會稽勾踐擁長矛，萬馬鳴蹄掃空壘。   <br />   瓦解冰銷真可恥，凝艷妖芳安足恃。可憐荒堞晚冥濛，麋鹿呦呦達遺址。   <br />   君懷逸氣還東吳，吟狂日日遊姑蘇。興來下筆到奇景，瑤盤迸灑蛟人珠。   <br />   大鵬矯翼翻雲衢，嵩峰霽後凌天孤。海潮秋打羅剎石，月魄夜當彭蠡湖。   <br />   有時凝思家虛無，霓幢彷彿遊仙都。琳琅暗戛玉華殿，天香靜裊金芙蕖。   <br />   君聲日下聞來久，清贍何人敢敵手。我逃名跡遁西林，不得灞陵傾別酒。   <br />   莫便五湖為隱淪，年年三十升仙人。  </p>  <p align=\"center\">   <b>    <font color=\"#FF6600\">金井歌</font>   </b>   <br />   文明化洽天地清，和氣氤氳孕至靈。瑞雪不散抱層嶺，陽谷霞光射山頂。   <br />   薙草披沙石竇開，生金曜日明金井。虞衡相賀為禎祥，畏人採攫持殳戕。   <br />   羊馳馬走塵滿道，郡邸封章開建章。君王儉德先簡易，贍國肥家在仁義。   <br />   山澤藏金與萬人，宣言郡邑無專利。閭閻少長競奔湊，黃金滿袖家富有。   <br />   歡心蹈舞歌皇風，願載謳歌青史中。  </p>  <p align=\"center\">   <b>    <font color=\"#FF6600\">柳條歌送客</font>   </b>   <br />   露井夭桃春未到，遲日猶寒柳開早。高枝低枝飛鸝黃，千條萬條覆宮牆。   <br />   幾回離別折欲盡，一夜東風吹又長。毿毿拂人行不進，依依送君無遠近。   <br />   青春去住隨柳條，卻寄來人以為信。  </p>  <p align=\"center\">   <b>    <font color=\"#FF6600\">胡笳十八拍‧第一拍</font>   </b>   <br />   漢室將衰兮四夷不賓，動干戈兮征戰頻。哀哀父母生育我，見離亂兮當此辰。   <br />   紗窗對鏡未經事，將謂珠簾能蔽身。一朝胡騎入中國，蒼黃處處逢胡人。   <br />   忽將薄命委鋒鏑，可惜紅顏隨虜塵。  </p>  <p align=\"center\">   <b>    <font color=\"#FF6600\">胡笳十八拍‧第二拍</font>   </b>   <br />   馬上將余向絕域，厭生求死死不得。戎羯腥膻豈是人，豺狼喜怒難姑息。   <br />   行盡天山足霜霰，風土蕭條近胡國。萬里重陰鳥不飛，寒沙莽莽無南北。  </p>  <p align=\"center\">   <b>    <font color=\"#FF6600\">胡笳十八拍‧第三拍</font>   </b>   <br />   如羈囚兮在縲紲，憂慮萬端無處說。使余刀兮剪余髮，食余肉兮飲余血。   <br />   誠知殺身願如此，以余為妻不如死。早被蛾眉累此身，空悲弱質柔如水。  </p>  <p align=\"center\">   <b>    <font color=\"#FF6600\">胡笳十八拍‧第四拍</font>   </b>   <br />   山川路長誰記得，何處天涯是鄉國。自從驚怖少精神，不覺風霜損顏色。   <br />   夜中歸夢來又去，朦朧豈解傳消息。漫漫胡天叫不聞，明明漢月應相識。  </p>  <p align=\"center\">   <b>    <font color=\"#FF6600\">胡笳十八拍‧第五拍</font>   </b>   <br />   水頭宿兮草頭坐，風吹漢地衣裳破。羊脂沐髮長不梳，羔子皮裘領仍左。   <br />   狐襟貉袖腥復膻，晝披行兮夜披臥。氈帳時移無定居，日月長兮不可過。  </p>  <p align=\"center\">   <b>    <font color=\"#FF6600\">胡笳十八拍‧第六拍</font>   </b>   <br />   怪得春光不來久，胡中風土無花柳。天翻地覆誰得知，如今正南看北斗。   <br />   姓名音信兩不通，終日經年常閉口。是非取與在指撝，言語傳情不如手。  </p>  <p align=\"center\">   <b>    <font color=\"#FF6600\">胡笳十八拍‧第七拍</font>   </b>   <br />   男兒婦人帶弓箭，塞馬蕃羊臥霜霰。寸步東西豈自由，偷生乞死非情願。   <br />   龜茲觱篥愁中聽，碎葉琵琶夜深怨。竟夕無雲月上天，故鄉應得重相見。  </p>  <p align=\"center\">   <b>    <font color=\"#FF6600\">胡笳十八拍‧第八拍</font>   </b>   <br />   憶昔私家恣嬌小，遠取珍禽學馴擾。如今淪棄念故鄉，悔不當初放林表。   <br />   朔風蕭蕭寒日暮，星河寥落胡天曉。旦夕思歸不得歸，愁心想似籠中鳥。  </p>  <p align=\"center\">   <b>    <font color=\"#FF6600\">胡笳十八拍‧第九拍</font>   </b>   <br />   當日蘇武單于問，道是賓鴻解傳信。學他刺血寫得書，書上千重萬重恨。   <br />   髯鬍少年能走馬，彎弓射飛無遠近。遂令邊雁轉怕人，絕域何由達方寸。  </p>  <p align=\"center\">   <b>    <font color=\"#FF6600\">胡笳十八拍‧第十拍</font>   </b>   <br />   恨凌辱兮惡腥膻，憎胡地兮怨胡天。生得胡兒欲棄捐，及生母子情宛然。   <br />   貌殊語異憎還愛，心中不覺常相牽。朝朝暮暮在眼前，腹生手養寧不憐。  </p>  <p align=\"center\">   <b>    <font color=\"#FF6600\">胡笳十八拍‧第十一拍</font>   </b>   <br />   日來月往相催遷，迢迢星歲欲周天。無冬無夏臥霜霰，水凍草枯為一年。   <br />   漢家甲子有正朔，絕域三光空自懸。幾回鴻雁來又去，腸斷蟾蜍虧復圓。  </p>  <p align=\"center\">   <b>    <font color=\"#FF6600\">胡笳十八拍‧第十二拍</font>   </b>   <br />   破瓶落井空永沈，故鄉望斷無歸心。寧知遠使問姓名，漢語泠泠傳好音。   <br />   夢魂幾度到鄉國，覺後翻成哀怨深。如今果是夢中事，喜過悲來情不任。  </p>  <p align=\"center\">   <b>    <font color=\"#FF6600\">胡笳十八拍‧第十三拍</font>   </b>   <br />   童稚牽衣雙在側，將來不可留又憶。還鄉惜別兩難分，寧棄胡兒歸舊國。   <br />   山川萬里復邊戍，背面無由得消息。淚痕滿面對殘陽，終日依依向南北。  </p>  <p align=\"center\">   <b>    <font color=\"#FF6600\">胡笳十八拍‧第十四拍</font>   </b>   <br />   莫以胡兒可羞恥，恩情亦各言其子。手中十指有長短，截之痛惜皆相似。   <br />   還鄉豈不見親族，念此飄零隔生死。南風萬里吹我心，心亦隨風度遼水。  </p>  <p align=\"center\">   <b>    <font color=\"#FF6600\">胡笳十八拍‧第十五拍</font>   </b>   <br />   歎息襟懷無定分，當時怨來歸又恨。不知愁怨情若何，似有鋒鋩擾方寸。   <br />   悲歡並行情未快，心意相尤自相問。不緣生得天屬親，豈向仇讎結恩信。  </p>  <p align=\"center\">   <b>    <font color=\"#FF6600\">胡笳十八拍‧第十六拍</font>   </b>   <br />   去時只覺天蒼蒼，歸日始知胡地長。重陰白日落何處，秋雁所向應南方。   <br />   平沙四顧自迷惑，遠近悠悠隨雁行。征途未盡馬蹄盡，不見行人邊草黃。  </p>  <p align=\"center\">   <b>    <font color=\"#FF6600\">胡笳十八拍‧第十七拍</font>   </b>   <br />   行盡胡天千萬里，唯見黃沙白雲起。馬饑跑雪啣草根，人渴敲冰飲流水。   <br />   燕山彷彿辨烽戍，鼙鼓如聞漢家壘。努力前程是帝鄉，生前免向胡中死。  </p>  <p align=\"center\">   <b>    <font color=\"#FF6600\">胡笳十八拍‧第十八拍</font>   </b>   <br />   歸來故鄉見親族，田園半蕪春草綠。明燭重燃煨燼灰，寒泉更洗沈泥玉。   <br />   載持巾櫛禮儀好，一弄絲桐生死足。出入關山十二年，哀情盡在胡笳曲。  </p>  <p align=\"center\">   <b>    <font color=\"#FF6600\">雜言同豆盧郎中郭南七里橋哀悼姚倉曹</font>   </b>   <br />   橋邊足離別，終日為悲辛。登橋因歎逝，卻羨別離人。   <br />   橋下東流水，芳樹櫻桃蕊。流水與潮回，花落明年開。   <br />   可憐三語掾，長作九泉灰。宿昔歡遊在何處，花前飲足求仙去。  </p>  <p align=\"center\">   <b>    <font color=\"#FF6600\">春日臥病</font>   </b>   <br />   楚客經年病，孤舟人事稀。晚晴江柳變，春暮塞鴻歸。   <br />   今日方知命，前身自覺非。不能憂歲計，無限故山薇。  </p>  <p align=\"center\">   <b>    <font color=\"#FF6600\">題禪居廢寺</font>   </b>   <br />   凋殘精舍在，連步訪緇衣。古殿門空掩，楊花雪亂飛。   <br />   鶴巢松影薄，僧少磬聲稀。青眼能留客，疏鐘逼夜歸。  </p>  <p align=\"center\">   <b>    <font color=\"#FF6600\">題山寺（一作題悟空寺）</font>   </b>   <br />   扁舟水淼淼，曲岸復長塘。古寺春山上，登樓憶故鄉。   <br />   雲煙橫極浦，花木擁迴廊。更有思歸意，晴明陟上方。  </p>  <p align=\"center\">   <b>    <font color=\"#FF6600\">題楊侍郎新亭</font>   </b>   <br />   毗陵過柱史，簡易在茅茨。芳草如花種，修篁帶筍移。   <br />   徑幽人未賞，簷靜燕初窺。野客憐霜壁，青松畫一枝。  </p>  <p align=\"center\">   <b>    <font color=\"#FF6600\">同徐城季明府遊重光寺題晃師壁（作同遊重光寺題僧壁）</font>   </b>   <br />   野寺僧房遠，陶潛引客來。鳥喧殘果落，蘭敗幾花開。   <br />   真性知無住，微言欲望回。竹風清磬晚，歸策步蒼苔。  </p>  <p align=\"center\">   <b>    <font color=\"#FF6600\">送林袞侍御東陽秩滿赴上都</font>   </b>   <br />   幾年烏府內，何處逐鳧歸。關吏迷驄馬，銅章累繡衣。   <br />   野亭山草綠，客路柳花飛。況復長安遠，音書從此稀。  </p>  <p align=\"center\">   <b>    <font color=\"#FF6600\">送人之江東</font>   </b>   <br />   含香仍佩玉，宜入鏡中行。盡室隨乘興，扁舟不計程。   <br />   渡江霖雨霽，對月夜潮生。莫慮當炎暑，稽山水木清。  </p>  <p align=\"center\">   <b>    <font color=\"#FF6600\">送李元規昆季赴舉</font>   </b>   <br />   見誦甘泉賦，心期折桂歸。鳳雛皆五色，鴻漸又雙飛。   <br />   別思看衰柳，秋風動客衣。明朝問禮處，暫覺雁行稀。  </p>  <p align=\"center\">   <b>    <font color=\"#FF6600\">送楊閒侍御拜命赴上都</font>   </b>   <br />   賀客移星使，絲綸出紫微。手中霜作簡，身上繡為衣。   <br />   驄馬朝天疾，台烏向日飛。親朋皆避路，不是送人稀。  </p>  <p align=\"center\">   <b>    <font color=\"#FF6600\">賦得月下聞蛩送別</font>   </b>   <br />   物候改秋節，炎涼此夕分。暗蟲聲遍草，明月夜無雲。   <br />   清迥簷外見，淒其籬下聞。感時兼惜別，羈思自紛紛。  </p>  <p align=\"center\">   <b>    <font color=\"#FF6600\">重陽日寄上饒李明府</font>   </b>   <br />   重陽秋雁未銜蘆，始覺他鄉節候殊。旅館但知聞蟋蟀，郵童不解獻茱萸。   <br />   陶潛何處登高醉，倦客停橈一事無。來歲公田多種黍，莫教黃菊笑楊朱。  </p>  <p align=\"center\">   <b>    <font color=\"#FF6600\">同諸子哭張元易</font>   </b>   <br />   盛德高名總是空，神明福善大朦朧。遊魂永永無歸日，流水年年自向東。   <br />   素帷旅櫬鄉關遠，丹旐孤燈客舍中。伯道共悲無後嗣，孀妻老母斷根蓬。  </p>  <p align=\"center\">   <b>    <font color=\"#FF6600\">合肥至日愁中寄鄭明府</font>   </b>   <br />   失計為卑吏，三年滯楚鄉。不能隨世俗，應是昧行藏。   <br />   白璧空無玷，黃沙只自傷。暮天鄉思亂，曉鏡鬢毛蒼。   <br />   灰管移新律，窮陰變一陽。歲時人共換，幽憤日先長。   <br />   拙宦慚知己，無媒悔自強。迍邅羞薄命，恩惠費餘光。   <br />   眾口誠難稱，長川卻易防。魚竿今尚在，行此掉滄浪。  </p>  <p align=\"center\">   <b>    <font color=\"#FF6600\">送廬州賈使君拜命</font>   </b>   <br />   考績朝稱貴，時清武用文。二天移外府，三命佐元勳。   <br />   佩玉兼高位，摐金閱上軍。威容冠是鐵，圖畫閣名芸。   <br />   人詠甘棠茂，童謠竹馬群。懸旌風肅肅，臥轍淚紛紛。   <br />   特達恩難報，升沈路易分。侯嬴不得從，心逐信陵君。  </p>  <p align=\"center\">   <b>    <font color=\"#FF6600\">怨婦</font>   </b>   <br />   淨掃黃金階，飛霜皎如雪。下簾彈箜篌，不忍見秋月。  </p>  <p align=\"center\">   <b>    <font color=\"#FF6600\">綠珠怨</font>   </b>   <br />   從來上台榭，不敢倚欄杆。零落知成血，高樓直下看。  </p>  <p align=\"center\">   <b>    <font color=\"#FF6600\">古意</font>   </b>   <br />   達曉寢衣冷，開帷霜露凝。風吹昨夜淚，一片枕前冰。  </p>  <p align=\"center\">   <b>    <font color=\"#FF6600\">哭蕭掄</font>   </b>   <br />   何處哭故人，青門水如箭。當時水頭別，從此不相見。  </p>  <p align=\"center\">   <b>    <font color=\"#FF6600\">送從弟赴上都</font>   </b>   <br />   車騎秦城遠，囊裝楚客貧。月明思遠道，詩罷訴何人。  </p>  <p align=\"center\">   <b>    <font color=\"#FF6600\">登相國寺閣</font>   </b>   <br />   晴日登臨好，春風各望家。垂楊夾城路，客思逐楊花。  </p>  <p align=\"center\">   <b>    <font color=\"#FF6600\">酬浚上人採藥見寄</font>   </b>   <br />   玉英期共採，雲嶺獨先過。應得靈芝也，詩情一倍多。  </p>  <p align=\"center\">   <b>    <font color=\"#FF6600\">曲水寺枳實</font>   </b>   <br />   枳實繞僧房，攀枝置藥囊。洞庭山上橘，霜落也應黃。  </p>  <p align=\"center\">   <b>    <font color=\"#FF6600\">酬問師</font>   </b>   <br />   虛空無處所，彷彿似琉璃。詩境何人到，禪心又過詩。  </p>  <p align=\"center\">   <b>    <font color=\"#FF6600\">殷秀才求詩</font>   </b>   <br />   傾蓋見芳姿，晴天瓊樹枝。連城猶隱石，唯有卞和知。  </p>  <p align=\"center\">   <b>    <font color=\"#FF6600\">行營即事</font>   </b>   <br />   萬姓厭干戈，三邊尚未和。將軍誇寶劍，功在殺人多。  </p>  <p align=\"center\">   <b>    <font color=\"#FF6600\">送劉寰北歸</font>   </b>   <br />   南巢登望縣城孤，半是青山半是湖。知爾素多山水興，此回歸去更來無。  </p>  <p align=\"center\">   <b>    <font color=\"#FF6600\">送王閈歸蘇州</font>   </b>   <br />   深山窮谷沒人來，邂逅相逢眼漸開。雲鶴洞宮君未到，夕陽帆影幾時回。  </p>  <p align=\"center\">   <b>    <font color=\"#FF6600\">送人往虔州</font>   </b>   <br />   莫歎乘軺道路賒，高樓日日望還家。人到南康皆下淚，唯君笑向此中花。  </p>  <p align=\"center\">   <b>    <font color=\"#FF6600\">送僧往湖南（一作送清上人）</font>   </b>   <br />   閒出東林日影斜，稻苗深淺映袈裟。船到南湖風浪靜，可憐秋水照蓮花。  </p>  <p align=\"center\">   <b>    <font color=\"#FF6600\">送元使君自楚移越</font>   </b>   <br />   露冕行春向若耶，野人懷惠欲移家。東風二月淮陰郡，唯見棠梨一樹花。  </p>  <p align=\"center\">   <b>    <font color=\"#FF6600\">移居深山謝別親故</font>   </b>   <br />   不食黃精不採薇，葛苗為帶草為衣。孤雲更入深山去，人絕音書雁自飛。  </p>  <p align=\"center\">   <b>    <font color=\"#FF6600\">送王永二首（一作合溪送王永歸東郭）</font>   </b>   <br />   君去春山誰共遊，鳥啼花落水空流。如今送別臨溪水，他日相思來水頭。  </p>  <p align=\"center\">綿衣似熱裌衣寒，時景雖和春已闌。誠知暫別那惆悵，明日籐花獨自看。</p>  <p align=\"center\">   <b>    <font color=\"#FF6600\">送別</font>   </b>   <br />   灞岸青門有弊廬，昨來聞道半丘墟。陌頭空送長安使，舊里無人可寄書。  </p>  <p align=\"center\">   <b>    <font color=\"#FF6600\">送王貞</font>   </b>   <br />   清陽玉潤復多才，邂逅佳期過早梅。槿花亦可浮杯上，莫待東籬黃菊開。  </p>  <p align=\"center\">   <b>    <font color=\"#FF6600\">送薛六暫遊揚州</font>   </b>   <br />   志在乘軒鳴玉珂，心期未快隱青蘿。廣陵行路風塵合，城郭新秋砧杵多。  </p>  <p align=\"center\">   <b>    <font color=\"#FF6600\">送楊行元赴舉</font>   </b>   <br />   晚渡邗溝惜別離，漸看烽火馬行遲。千鈞何處穿楊葉，二月長安折桂枝。  </p>  <p align=\"center\">   <b>    <font color=\"#FF6600\">行營送人</font>   </b>   <br />   鞞鼓喧喧對古城，獨尋歸鳥馬蹄輕。回來看覓鶯飛處，即是將軍細柳營。  </p>  <p align=\"center\">   <b>    <font color=\"#FF6600\">滑州送人先歸</font>   </b>   <br />   河水冰消雁北飛，寒衣未足又春衣。自憐漂蕩經年客，送別千回獨未歸。  </p>  <p align=\"center\">   <b>    <font color=\"#FF6600\">送浚上人</font>   </b>   <br />   木落前山霜露多，手持寒錫遠頭陀。眼看庭樹梅花發，不見詩人獨詠歌。  </p>  <p align=\"center\">   <b>    <font color=\"#FF6600\">高郵送弟遇北遊</font>   </b>   <br />   門臨楚國舟船路，易見行人易別離。今日送君心最恨，孤帆水下又風吹。  </p>  <p align=\"center\">   <b>    <font color=\"#FF6600\">送豆盧郎赴海陵</font>   </b>   <br />   煙波極目已沾襟，路出東塘水更深。看取海頭秋草色，一如江上別離心。  </p>  <p align=\"center\">   <b>    <font color=\"#FF6600\">送女子</font>   </b>   <br />   青娥宛宛聚為裳，烏鵲橋成別恨長。惆悵梧桐非舊影，不悲鴻雁暫隨陽。  </p>  <p align=\"center\">   <b>    <font color=\"#FF6600\">酬道芬寄畫松</font>   </b>   <br />   聞道鉛華學沈寧，寒枝淅瀝葉青青。一株將比囊中樹，若個年多有茯苓。  </p>  <p align=\"center\">   <b>    <font color=\"#FF6600\">山翁持酒相訪以畫松酬之</font>   </b>   <br />   白社風霜驚暮年，銅瓶桑落慰秋天。憐君意厚留新畫，不著松枝當酒錢。  </p>  <p align=\"center\">   <b>    <font color=\"#FF6600\">題潘師房</font>   </b>   <br />   渡水傍山尋石壁，白雲飛處洞門開。仙人來往行無跡，石徑春風長綠苔。  </p>  <p align=\"center\">   <b>    <font color=\"#FF6600\">謝自然卻還舊居</font>   </b>   <br />   仙侶招邀自有期，九天升降五雲隨。不知辭罷虛皇日，更向人間住幾時。  </p>  <p align=\"center\">   <b>    <font color=\"#FF6600\">寄李輔</font>   </b>   <br />   掛卻衣冠披薜荔，世人應是笑狂愚。年來漸覺髭鬚黑，欲寄松花君用無。  </p>  <p align=\"center\">   <b>    <font color=\"#FF6600\">贈頭陀師</font>   </b>   <br />   少壯從戎馬上飛，雪山童子未緇衣。秋山年長頭陀處，說我軍前射虎歸。  </p>  <p align=\"center\">   <b>    <font color=\"#FF6600\">贈嚴四草屨</font>   </b>   <br />   輕微菅蒯將何用，容足偷安事頗同。日入信陵賓館靜，贈君閒步月明中。  </p>  <p align=\"center\">   <b>    <font color=\"#FF6600\">題劉偃莊</font>   </b>   <br />   何事退耕滄海畔，閒看富貴白雲飛。門前種稻三回熟，縣裡官人四考歸。  </p>  <p align=\"center\">   <b>    <font color=\"#FF6600\">題黃陂夫人祠</font>   </b>   <br />   蒼山雲雨逐明神，唯有香名萬歲春。東風三月黃陂水，只見桃花不見人。  </p>  <p align=\"center\">   <b>    <font color=\"#FF6600\">題道濟上人房</font>   </b>   <br />   何處營求出世間，心中無事即身閒。門外水流風葉落，唯將定性對前山。  </p>  <p align=\"center\">   <b>    <font color=\"#FF6600\">梨樹陰</font>   </b>   <br />   福庭人靜少攀援，雨露偏滋影易繁。磊落紫香香亞樹，清陰滿地晝當軒。  </p>  <p align=\"center\">   <b>    <font color=\"#FF6600\">秋蟬聲</font>   </b>   <br />   蕭條旅舍客心驚，斷續僧房靜又清。借問蟬聲何所為，人家古寺兩般聲。  </p>  <p align=\"center\">   <b>    <font color=\"#FF6600\">歸山留別子侄二首</font>   </b>   <br />   車馬驅馳人在世，東西南北鶴隨雲。莫言貧病無留別，百代簪纓將付君。  </p>  <p align=\"center\">不逐浮雲不羨魚，杏花茅屋向陽居。鶴鳴華表應傳語，雁度霜天懶寄書。</p>  <p align=\"center\">   <b>    <font color=\"#FF6600\">與湛上人院畫松</font>   </b>   <br />   水墨乍成巖下樹，摧殘半隱洞中雲。猷公曾住天台寺，陰雨猿聲何處聞。  </p>  <p align=\"center\">   <b>    <font color=\"#FF6600\">白沙宿竇常宅觀妓</font>   </b>   <br />   揚子澄江映晚霞，柳條垂岸一千家。主人留客江邊宿，十月繁霜見杏花。  </p>  <p align=\"center\">   <b>    <font color=\"#FF6600\">上巳日兩縣寮友會集時主郵不遂馳赴輒題以寄方寸</font>   </b>   <br />   踏青看竹共佳期，春水晴山祓禊詞。獨坐郵亭心欲醉，櫻桃落盡暮愁時。  </p>  <p align=\"center\">   <b>    <font color=\"#FF6600\">懷張璪</font>   </b>   <br />   苔石蒼蒼臨澗水，陰風裊裊動松枝。世間唯有張通會，流向衡陽那得知。  </p>  <p align=\"center\">   <b>    <font color=\"#FF6600\">與於中丞</font>   </b>   <br />   萬頃荒林不敢看，買山容足擬求安。田園失計全蕪沒，何處春風種蕙蘭。  </p>  <p align=\"center\">   <b>    <font color=\"#FF6600\">袁十五遠訪山門</font>   </b>   <br />   僻居謀道不謀身，避病桃源不避秦。遠入青山何所見，寒花滿徑白頭人。  </p>  <p align=\"center\">   <b>    <font color=\"#FF6600\">行營病中</font>   </b>   <br />   心許征南破虜歸，可言羸病臥戎衣。遲遲不見憐弓箭，惆悵秋鴻敢近飛。  </p>  <p align=\"center\">   <b>    <font color=\"#FF6600\">合溪水漲寄敬山人</font>   </b>   <br />   共愛碧溪臨水住，相思來往踐莓苔。而今卻欲嫌溪水，雨漲春流隔往來。  </p>  <p align=\"center\">   <b>    <font color=\"#FF6600\">不羨花</font>   </b>   <br />   惆悵朝陽午又斜，剩栽桃李學仙家。花開花落人如舊，誰道容顏不及花。  </p>  <p align=\"center\">   <b>    <font color=\"#FF6600\">醉後</font>   </b>   <br />   春草秋風老此身，一瓢長醉任家貧。醒來還愛浮萍草，漂寄官河不屬人。  </p>  <p align=\"center\">   <b>    <font color=\"#FF6600\">題水洞二首</font>   </b>   <br />   桃花流出武陵洞，夢想仙家雲樹春。今看水入洞中去，卻是桃花源裡人。  </p>  <p align=\"center\">長看巖穴泉流出，忽聽懸泉入洞聲。莫摘山花拋水上，花浮出洞世人驚。</p>  <p align=\"center\">   <b>    <font color=\"#FF6600\">代人村中悼亡二首</font>   </b>   <br />   花落茅簷轉寂寥，魂隨暮雨此中銷。邇來庭柳無人折，長得垂枝一萬條。  </p>  <p align=\"center\">虛室無人乳燕飛，蒼苔滿地履痕稀。庭前唯有薔薇在，花似殘妝葉似衣。</p>  <p align=\"center\">   <b>    <font color=\"#FF6600\">觀獵三首</font>   </b>   <br />   夢非熊虎數年間，驅盡豺狼宇宙閒。傳道單于聞校獵，相期不敢過陰山。  </p>  <p align=\"center\">日隱寒山獵未歸，鳴弦落羽雪霏霏。梁園射盡南飛雁，淮楚人驚陽鳥啼。</p>  <p align=\"center\">松月東軒許獨遊，深恩未報復淹留。梁園日暮從公獵，每過青山不舉頭。</p>  <p align=\"center\">   <b>    <font color=\"#FF6600\">畫石</font>   </b>   <br />   蒼蘚千年粉繪傳，堅貞一片色猶全。那知忽遇非常用，不把分銖補上天。  </p>  <p align=\"center\">   <b>    <font color=\"#FF6600\">詠雙開蓮花</font>   </b>   <br />   菡萏新花曉並開，濃妝美笑面相隈。西方采畫迦陵鳥，早晚雙飛池上來。  </p>  <p align=\"center\">   <b>    <font color=\"#FF6600\">夜聞鄰管</font>   </b>   <br />   何事霜天月滿空，鸝雛百囀向春風。鄰家思婦更長短，楊柳如絲在管中。  </p>  <p align=\"center\">   <b>    <font color=\"#FF6600\">山中寄元二侍御二首</font>   </b>   <br />   心期汗漫臥雲扃，家計漂零水上萍。桃李向秋凋落盡，一枝松色獨青青。  </p>  <p align=\"center\">拖紫鏘金濟世才，知君倚玉望三台。深山窮谷無人到，唯有狂愚獨自來。</p>  <p align=\"center\">   <b>    <font color=\"#FF6600\">上崔十五老丈</font>   </b>   <br />   天漢乘槎可問津，寂寥深景到無因。看花獨往尋詩客，不為經時謁丈人。  </p>  <p align=\"center\">   <b>    <font color=\"#FF6600\">袁德師求畫松</font>   </b>   <br />   柏偃松俯勢自分，森梢古意出浮雲。如今眼暗畫不得，舊有三株持贈君。  </p>  <p align=\"center\">   <b>    <font color=\"#FF6600\">早夏月夜問王開</font>   </b>   <br />   清風首夏夜猶寒，嫩筍侵階竹數竿。君向蘇台長見月，不知何事此中看。  </p>  <p align=\"center\">   <b>    <font color=\"#FF6600\">裴十六廳即事</font>   </b>   <br />   主人能政訟庭閒，帆影雲峰戶牖間。每到夕陽嵐翠近，只言籬障倚前山。  </p>  <p align=\"center\">   <b>    <font color=\"#FF6600\">春日行營即事</font>   </b>   <br />   風引雙旌馬首齊，曹南戰勝日平西。為儒不解從戎事，花落春深聞鼓鼙。  </p>  <p align=\"center\">   <b>    <font color=\"#FF6600\">畫樹後呈浚師</font>   </b>   <br />   翔鳳邊風十月寒，蒼山古木更摧殘。為君壁上畫松柏，勁雪嚴霜君試看。  </p>  <p align=\"center\">   <b>    <font color=\"#FF6600\">弔從甥</font>   </b>   <br />   日晚河邊訪煢獨，衰柳寒蕪繞茅屋。兒童驚走報人來，孀婦開門一聲哭。   <br />   <br />   <b>    <font color=\"#FF6600\">送劉南史往杭州拜覲別駕叔</font>   </b>   <br />   兄弟飄零自長年，見君眉白轉相憐。清揚似玉須勤學，富貴由人不在天。   <br />   萬里榛蕪迷舊國，兩河烽火復相連。林中若使題書信，但問漳濱訪客船。  </p> "}