{"id":"6-387","content":"   <div align=\"center\">   <font size=\"+3\" face=\"標楷體\">    <b>     <font color=\"#FF6600\">神仙詩</font>    </b>   </font>   <br />   <br />   <b>    <font color=\"#FF6600\">四言詩‧孫思邈</font>   </b>   <br />   取金之精，合石之液。列為夫婦，結為魂魄。   <br />   一體混沌，兩精感激。河車覆載，鼎候無忒。   <br />   洪爐烈火，烘焰翕赫。煙未及黔，焰不假碧。   <br />   如畜扶桑，若藏霹靂。奼女氣索，嬰兒聲寂。   <br />   透出兩儀，麗於四極。壁立幾多，馬馳一驛。   <br />   宛其死矣，適然從革。惡黜善遷，情回性易。   <br />   紫色內達，赤芒外射。熠若火生，乍疑血滴。   <br />   號曰中環，退藏於密。霧散五內，川流百脈。   <br />   骨變金植，顏駐玉澤。陽德乃敷，陰功乃積。   <br />   南宮度名，北斗落籍。  </div>  <p align=\"center\">   <b>    <font color=\"#FF6600\">留詩‧葉法善</font>   </b>   <br />   昔在禹餘天，還依太上家。忝以掌仙錄，去來乘煙霞。   <br />   暫下宛利城，渺然思金華。自此非久住，雲上登香車。   <br />   適向人間世，時復濟蒼生。度人初行滿，輔國亦功成。   <br />   但念清微樂，誰忻下界榮。門人好住此，翛然雲上征。   <br />   退仙時此地，去俗久為榮。今日登雲天，歸真遊上清。   <br />   泥丸空示世，騰舉不為名。為報學仙者，知餘朝玉京。  </p>  <p align=\"center\">   <b>    <font color=\"#FF6600\">題登真洞‧張果</font>   </b>   <br />   修成金骨煉歸真，洞鎖遺蹤不計春。野草謾隨青嶺秀，閒花長對白雲新。   <br />   風搖翠筱敲寒玉，水激丹砂走素鱗。自是神仙多變異，肯教蹤跡掩紅塵。  </p>  <p align=\"center\">   <b>    <font color=\"#FF6600\">負薪行‧許宣平</font>   </b>   <br />   負薪朝出賣，沽酒日西歸。路人莫問歸何處，穿入白雲行翠微。  </p>  <p align=\"center\">   <b>    <font color=\"#FF6600\">庵壁題詩‧許宣平</font>   </b>   <br />   隱居三十載，石室南山巔。靜夜玩明月，清朝飲碧泉。   <br />   樵人歌壟上，谷鳥戲巖前。樂矣不知老，都忘甲子年。  </p>  <p align=\"center\">   <b>    <font color=\"#FF6600\">見李白詩又吟‧許宣平</font>   </b>   <br />   一池荷葉衣無盡，兩畝黃精食有餘。又被人來尋討著，移庵不免更深居。  </p>  <p align=\"center\">   <b>    <font color=\"#FF6600\">題壁‧成真人</font>   </b>   <br />   蜀路南行，燕師北至。本擬白日昇天，且看黑龍飲渭。  </p>  <p align=\"center\">   <b>    <font color=\"#FF6600\">對趙穎歌‧朱子真</font>   </b>   <br />   人間幾日變桑田，誰識神仙洞裡天。短促共知有殊異，且須歡醉在生前。  </p>  <p align=\"center\">   <b>    <font color=\"#FF6600\">兜玄國懷歸詩‧申歡</font>   </b>   <br />   風軟景和煦，異香馥林塘。登高一長望，信美非吾鄉。  </p>  <p align=\"center\">   <b>    <font color=\"#FF6600\">題壁‧李遐周</font>   </b>   <br />   燕市人皆去，函關馬不歸。若逢山下鬼，環上繫羅衣。  </p>  <p align=\"center\">   <b>    <font color=\"#FF6600\">遺簡詩‧趙惠宗</font>   </b>   <br />   生我於虛，置我於無。至精為神，元氣為軀。   <br />   散陽為明，合陰為符。形為灰土，神為仙居。   <br />   眾垢將畢，萬事永除。  </p>  <p align=\"center\">吾駕時馬，日月為衛。洞耀九霄，上謁天帝。   <br />   明明我眾，及我門人。偽道養形，真道養神。   <br />   懋哉懋哉，餘無所陳。  </p>  <p align=\"center\">   <b>    <font color=\"#FF6600\">遇蓮葉二客詩‧欒清</font>   </b>   <br />   得飲攄公酒，復登攄公舟。便得神體清，超遙曠無憂。  </p>  <p align=\"center\">   <b>    <font color=\"#FF6600\">附：蓮葉二客詩</font>   </b>   <br />   行時雲作伴，坐即酒為侶。腹以元化充，衣將雲霞補。   <br />   紂虐與堯仁，可惜皆朽腐。  </p>  <p align=\"center\">楫桌無所假，超然信萍查。朝浮旭日輝，夕蔭清月華。   <br />   營營功業人，朽骨成泥沙。  </p>  <p align=\"center\">   <b>    <font color=\"#FF6600\">言志‧韓湘</font>   </b>   <br />   青山雲水窟，此地是吾家。後夜流瓊液，凌晨咀絳霞。   <br />   琴彈碧玉調，爐煉白硃砂。寶鼎存金虎，元田養白鴉。   <br />   一瓢藏世界，三尺斬妖邪。解造逡巡酒，能開頃刻花。   <br />   有人能學我，同去看仙葩。  </p>  <p align=\"center\">   <b>    <font color=\"#FF6600\">答從叔愈‧韓湘</font>   </b>   <br />   舉世都為名利醉，伊予獨向道中醒。他時定是飛昇去，衝破秋空一點青。  </p>  <p align=\"center\">   <b>    <font color=\"#FF6600\">題院詩‧侯道華</font>   </b>   <br />   帖裡大還丹，多年色不移。前宵盜吃卻，今日碧空飛。   <br />   慚愧深珍重，珍重鄧天師。他年煉得藥，留著與內芝。   <br />   吾師知此術，速煉莫為遲。三清專相待，大羅的有期。  </p>  <p align=\"center\">   <b>    <font color=\"#FF6600\">贈樊夫人詩‧裴航</font>   </b>   <br />   向為胡越猶懷想，況遇天仙隔錦屏。儻若玉京朝會去，願隨鸞鶴入青冥。  </p>  <p align=\"center\">   <b>    <font color=\"#FF6600\">附：樊夫人答裴航‧樊夫人</font>   </b>   <br />   一飲瓊漿百感生，玄霜搗盡見雲英。藍橋便是神仙窟，何必崎嶇上玉清。  </p>  <p align=\"center\">   <b>    <font color=\"#FF6600\">題長安酒肆壁三絕句‧鍾離權</font>   </b>   <br />   坐臥常攜酒一壺，不教雙眼識皇都。乾坤許大無名姓，疏散人中一丈夫。  </p>  <p align=\"center\">得道高僧不易逢，幾時歸去願相從。自言住處連滄海，別是蓬萊第一峰。</p>  <p align=\"center\">莫厭追歡笑語頻，尋思離亂好傷神。閒來屈指從頭數，得見清平有幾人。</p>  <p align=\"center\">   <b>    <font color=\"#FF6600\">贈呂洞賓‧鍾離權</font>   </b>   <br />   知君幸有英靈骨，所以教君心恍惚。含元殿上水晶宮，分明指出神仙窟。   <br />   大丈夫，遇真訣，須要執持心猛烈。五行匹配自刀圭，執取龜蛇顛倒訣。   <br />   三屍神，須打徹，進退天機明六甲。知此三要萬神歸，來駕火龍離九闕。   <br />   九九道至成真日，三界四府朝元節。氣翱翔兮神烜赫，蓬萊便是吾家宅。   <br />   群仙會飲天樂喧，雙童引入升玄客。道心不退故傳君，立誓約言親灑血。   <br />   逢人兮莫亂說，遇友兮不須訣。莫怪頻發此言辭，輕慢必有陰司折。   <br />   執手相別意如何，今日為君重作歌。說盡千般玄妙理，未必君心信也麼。   <br />   子後分明說與汝，保惜吾言上大羅。  </p>  <p align=\"center\">   <b>    <font color=\"#FF6600\">登杭州秦望山‧馬湘</font>   </b>   <br />   太乙初分何處尋，空留曆數變人心。九天日月移朝暮，萬里山川換古今。   <br />   風動水光吞遠嶠，雨添嵐氣沒高林。秦皇謾作驅山計，滄海茫茫轉更深。  </p>  <p align=\"center\">   <b>    <font color=\"#FF6600\">題龍興觀壁‧馬湘</font>   </b>   <br />   世有無窮事，生知遂百春。問程方外路，宜是上清人。  </p>  <p align=\"center\">   <b>    <font color=\"#FF6600\">又詩一首‧馬湘</font>   </b>   <br />   昔日曾隨魏伯陽，無端醉臥紫金床。東君謂我多情賴，罰向人間作酒狂。  </p>  <p align=\"center\">   <b>    <font color=\"#FF6600\">又詩二首‧馬湘</font>   </b>   <br />   省悟前非一息間，更拋閒事棄塵寰。徒誇美酒如瓊液，休戀嬌娥似玉顏。   <br />   含笑謾教情面厚，多愁還使鬢毛斑。雲中幸有堪歸路，無限青山是我山。  </p>  <p align=\"center\">何用燒丹學駐顏，鬧非城市靜非山。時人若覓長生藥，對景無心是大還。</p>  <p align=\"center\">   <b>    <font color=\"#FF6600\">題壁（人有以爐火藥術為事者，辭大哂之，命筆題其壁）‧張辭</font>   </b>   <br />   爭那金烏何，頭上飛不住。紅爐漫燒藥，玉顏安可駐。   <br />   今年花發枝，明年葉落樹。不如且飲酒，莫管流年度。  </p>  <p align=\"center\">   <b>    <font color=\"#FF6600\">上鹽城令述德詩‧張辭</font>   </b>   <br />   門風常有蕙蘭馨，鼎族家傳霸國名。容貌靜懸秋月彩，文章高振海濤聲。   <br />   訟堂無事調琴軫，郡閣何妨醉玉觥。今日東漸橋下水，一條從此鎮常清。  </p>  <p align=\"center\">   <b>    <font color=\"#FF6600\">謝令學道詩‧張辭</font>   </b>   <br />   何用梯媒向外求，長生只合內中修。莫言大道人難得，自是行心不到頭。  </p>  <p align=\"center\">   <b>    <font color=\"#FF6600\">別令詩‧張辭</font>   </b>   <br />   張辭張辭自不會，天下經書在腹內。身即騰騰處世間，心即逍遙出天外。  </p>  <p align=\"center\">   <b>    <font color=\"#FF6600\">贈吳生‧陸禹臣</font>   </b>   <br />   露下瑤簪濕，雲生石室寒。星壇鸞鶴舞，丹灶虎龍蟠。  </p>  <p align=\"center\">   <b>    <font color=\"#FF6600\">丈人山詩‧李真</font>   </b>   <br />   春凍曉韉露重，夜寒幽枕雲生。豈是與山無素，丈人著帽相迎。  </p>  <p align=\"center\">   <b>    <font color=\"#FF6600\">醉歌‧殷七七</font>   </b>   <br />   琴彈碧玉調，藥煉白硃砂。解醞頃刻酒，能開非時花。  </p>  <p align=\"center\">   <b>    <font color=\"#FF6600\">陽春曲‧殷七七</font>   </b>   <br />   愁見唱陽春，令人離腸結。郎去未歸家，柳自飄香雪。  </p>  <p align=\"center\">   <b>    <font color=\"#FF6600\">寄杜光庭‧張令問</font>   </b>   <br />   試問朝中為宰相，何如林下作神仙。一壺美酒一爐藥，飽聽松風清晝眠。  </p>  <p align=\"center\">   <b>    <font color=\"#FF6600\">上升歌‧吳涵虛</font>   </b>   <br />   玉皇有詔登仙職，龍吐雲兮鳳著力。眼前驀地見樓台，異草奇花不可識。   <br />   我向大羅觀世界，世界即如指掌大。當時不為上升忙，一時提向瀛洲賣。  </p>  <p align=\"center\">   <b>    <font color=\"#FF6600\">答常學士‧李夢符</font>   </b>   <br />   罷修儒業罷修真，養拙藏愚春復春。到老不疏林裡鹿，平生難見日邊人。   <br />   洞桃深處千林錦，巖雪鋪時萬草新。深謝名賢遠相訪，求聞難博鳳為鄰。  </p>  <p align=\"center\">   <b>    <font color=\"#FF6600\">漁父引二首‧李夢符</font>   </b>   <br />   村寺鐘聲度遠灘，半輪殘月落山前。徐徐撥桌卻歸灣，浪疊朝霞錦繡翻。  </p>  <p align=\"center\">漁弟漁兄喜到來，波官賽卻坐江隈。椰榆杓子木瘤杯，爛煮鱸魚滿案堆。</p>  <p align=\"center\">   <b>    <font color=\"#FF6600\">答高安宰‧沈廷瑞</font>   </b>   <br />   何須問我道成時，紫府清都自有期。手握藥苗人不識，體含金骨俗爭知。  </p>  <p align=\"center\">   <b>    <font color=\"#FF6600\">贈僧昭瑩‧沈廷瑞</font>   </b>   <br />   南北東西路，人生會不無。早曾依閣皂，又卻上玄都。   <br />   雲片隨天闊，泉聲落石孤。何期早相遇，樂共煮菖蒲。  </p>  <p align=\"center\">   <b>    <font color=\"#FF6600\">寄袁州陳智周‧沈廷瑞</font>   </b>   <br />   名山相別後，別後會難期。金鼎銷紅日，丹田老紫芝。   <br />   訪君雖有路，懷我豈無詩。休羨繁華事，百年能幾時。  </p>  <p align=\"center\">   <b>    <font color=\"#FF6600\">壟穴遺詩‧沈廷瑞</font>   </b>   <br />   虛勞營殯玉山前，殯後那知已脫蟬。應是元神歸洞府，更與遺魄在黃泉。   <br />   靈台已得修真訣，塵世空留悟道篇。堪歎浮生今古事，北邙山下草芊芊。  </p>  <p align=\"center\">   <b>    <font color=\"#FF6600\">大言詩‧譚峭</font>   </b>   <br />   線作長江扇作天，靸鞋拋向海東邊。蓬萊信道無多路，只在譚生拄杖前。  </p>  <p align=\"center\">   <b>    <font color=\"#FF6600\">望江南詞詠鼓‧伊用昌</font>   </b>   <br />   江南鼓，梭肚兩頭欒。釘著不知侵骨髓，打來只是沒心肝，空腹被人謾。  </p>  <p align=\"center\">   <b>    <font color=\"#FF6600\">題茶陵縣門‧伊用昌</font>   </b>   <br />   茶陵一道好長街，兩畔栽柳不栽槐。夜後不聞更漏鼓，只聽錘芒織草鞋。  </p>  <p align=\"center\">   <b>    <font color=\"#FF6600\">題酒樓壁‧伊用昌</font>   </b>   <br />   此生生在此生先，何事從玄不復玄。已在淮南雞犬後，而今便到玉皇前。  </p>  <p align=\"center\">   <b>    <font color=\"#FF6600\">題遊帷觀真君殿後‧伊用昌</font>   </b>   <br />   日日祥雲瑞氣連，儂家應作大神仙。筆頭灑起風雷力，劍下驅馳造化權。   <br />   更無戎夷添禮樂，永教胡虜絕烽煙。列仙功業只如此，直上三清第一天。  </p>  <p align=\"center\">   <b>    <font color=\"#FF6600\">留題閣皂觀‧伊用昌</font>   </b>   <br />   花洞門前吠似雷，險聲流斷俗塵埃。雨噴山腳毒龍起，月照松梢孤鶴回。   <br />   蘿幕秋高添碧翠，畫簾時捲到樓台。兩壇詩客何年去，去後門關更不開。  </p>  <p align=\"center\">   <b>    <font color=\"#FF6600\">湖南闖齋吟‧伊用昌</font>   </b>   <br />   誰人能識白元君，上士由來盡見聞。避世早空南火宅，植田高種北山雲。   <br />   雞能抱卵心常聽，蟬到成形殼自分。學取大羅些子術，免教松下作孤墳。  </p>  <p align=\"center\">   <b>    <font color=\"#FF6600\">遊溧陽霞泉寺限白字‧許堅</font>   </b>   <br />   近枕吳溪與越峰，前朝恩賜雲泉額。竹林晴見雁塔高，石室曾棲幾禪伯。   <br />   荒碑字沒莓苔深，古池香泛荷花白。客有經年別故林，落日啼猿情脈脈。  </p>  <p align=\"center\">   <b>    <font color=\"#FF6600\">幽棲觀‧許堅</font>   </b>   <br />   仙翁上升去，丹井寄晴壑。山色接天台，湖光照寥廓。   <br />   玉洞絕無人，老檜猶棲鶴。我欲掣青蛇，他時沖碧落。  </p>  <p align=\"center\">   <b>    <font color=\"#FF6600\">題茅山觀‧許堅</font>   </b>   <br />   嘗恨清風千載郁，洞天今得恣遊遨。松楸一色古壇靜，鸞鶴不來青漢高。   <br />   茅氏井寒丹已化，玄宗碑斷夢仍勞。分明有個長生路，休向紅塵歎二毛。  </p>  <p align=\"center\">   <b>    <font color=\"#FF6600\">題扇‧許堅</font>   </b>   <br />   哦吟但寫胸中妙，飲酒能忘身後名。但願長閒有詩酒，一溪風月共清明。  </p>  <p align=\"center\">   <b>    <font color=\"#FF6600\">上徐舍人鉉‧許堅</font>   </b>   <br />   幾宵煙月鎖樓台，欲寄侯門薦禰才。滿面塵埃人不識，謾隨流水出山來。  </p>  <p align=\"center\">   <b>    <font color=\"#FF6600\">醉吟‧許碏</font>   </b>   <br />   閬苑花前是醉鄉，踏翻王母九霞觴。群仙拍手嫌輕薄，謫向人間作酒狂。  </p>  <p align=\"center\">   <b>    <font color=\"#FF6600\">題南嶽招仙觀壁上（題此詩後數日上升）‧許碏</font>   </b>   <br />   洪爐烹鍛人性命，器用不同分皆定。妖精鬼魅鬥神通，只自干邪不干正。   <br />   黃口小兒初學行，唯知日月東西生。還為萬靈威聖力，移月在南日在北。   <br />   玉為玉兮石是石，蘊棄深泥終不易。鄧通餓死嚴陵貧，帝王豈是無人力。   <br />   丈夫未達莫相侵，攀龍附鳳捐精神。  </p>  <p align=\"center\">   <b>    <font color=\"#FF6600\">武陵春色‧張白</font>   </b>   <br />   武陵春色好，十二酒家樓。大醉方回首，逢人不舉頭。   <br />   是非都不採，名利混然休。戴個星冠子，浮沉逐世流。  </p>  <p align=\"center\">   <b>    <font color=\"#FF6600\">贈酒店崔氏‧張白</font>   </b>   <br />   武陵城裡崔家酒，地上應無天上有。南遊道士飲一斗，臥向白雲深洞口。  </p>  <p align=\"center\">   <b>    <font color=\"#FF6600\">哭陸先生‧張白</font>   </b>   <br />   六親慟哭還復甦，我笑先生淚個無。脫履定歸天上去，空墳留入武陵圖。  </p>  <p align=\"center\">   <b>    <font color=\"#FF6600\">市中狂吟‧段谷</font>   </b>   <br />   一間茅屋，尚自修治。任狂風吹，連簷破碎。枓栱斜欹，看著倒也。   <br />   牆壁作散土一堆，主人翁永不來歸。  </p>  <p align=\"center\">   <b>    <font color=\"#FF6600\">詩‧趙自然</font>   </b>   <br />   常欲棲山島，閒眠玉洞寒。丹哥時引舞，來去跨雲鸞。  </p>  <p align=\"center\">   <b>    <font color=\"#FF6600\">大丹詩四首‧李浩</font>   </b>   <br />   混沌未分我獨存，包含四象立乾坤。還丹須向此中覓，得此方為至妙門。  </p>  <p align=\"center\">煮石烹金煉太元，神仙不肯等閒傳。人能認得其中理，奪盡乾坤造化權。</p>  <p align=\"center\">百首荒辭義亦深，因傳同道決疑心。華池本是真神水，神水元來是白金。</p>  <p align=\"center\">取將白金為鼎器，鼎成潛伏汞來侵。汞入金鼎終年盡，產出靈砂似太陰。</p>  <p align=\"center\">   <b>    <font color=\"#FF6600\">自吟‧徐釣者</font>   </b>   <br />   曾見秦皇架石橋，海神忙迫漲驚潮。蓬萊隔海雖難到，直上三清卻不遙。  </p>  <p align=\"center\">   <b>    <font color=\"#FF6600\">踏歌‧藍采和</font>   </b>   <br />   踏歌踏歌藍采和，世界能幾何。紅顏三春樹，流年一擲梭。   <br />   古人混混去不返，今人紛紛來更多。朝騎鸞鳳到碧落，暮見桑田生白波。   <br />   長景明暉在空際，金銀宮闕高嵯峨。  </p>  <p align=\"center\">   <b>    <font color=\"#FF6600\">同沈恭子遊虎丘寺有作‧清遠道士</font>   </b>   <br />   我本長殷周，遭罹歷秦漢。四瀆與五嶽，名山盡幽竄。   <br />   及此寰區中，始有近峰玩。近峰何鬱鬱，平湖渺瀰漫。   <br />   吟俯川之陰，步上山之岸。山川共澄澈，光彩交凌亂。   <br />   白雲蓊欲歸，青松忽消半。客去川島靜，人來山鳥散。   <br />   谷深中見日，崖幽曉非旦。聞子盛遊遨，風流足詞翰。   <br />   嘉茲好松石，一言常累歎。勿謂余鬼神，忻君共幽贊。  </p>  <p align=\"center\">   <b>    <font color=\"#FF6600\">遊春台詩‧春台仙</font>   </b>   <br />   玉幢亙碧虛，此乃真人居。裴回仍未進，邪省猶難除。  </p>  <p align=\"center\">日落煙水黯，驪珠色豈昏。寒光射萬里，霜縞遍千門。</p>  <p align=\"center\">玉魄東方開，嫦娥逐影來。洗心兼滌目，恍若遊春台。</p>  <p align=\"center\">清波滔碧天，烏藏黯黮連。二儀不辨處，忽吐清光圓。   <br />   烏沈海西岸，蟾吐天東頭。  </p>  <p align=\"center\">鳳凰三十六，碧天高太清。元君夫人蹋雲語，冷風颯颯吹鵝笙。</p>  <p align=\"center\">   <b>    <font color=\"#FF6600\">醉吟‧酒肆布衣</font>   </b>   <br />   陽春時節天氣和，萬物芳盛人如何。素秋時節天地肅，榮秀叢林立衰促。   <br />   有同人世當少年，壯心儀貌皆儼然。一旦形羸又髮白，舊遊空使淚連連。  </p>  <p align=\"center\">   <b>    <font color=\"#FF6600\">又吟‧酒肆布衣</font>   </b>   <br />   有形皆朽孰不知，休吟春景與秋時。爭如且醉長安酒，榮華零悴總奚為。  </p>  <p align=\"center\">   <b>    <font color=\"#FF6600\">嫁女詩‧嵩岳諸仙</font>   </b>   <br />   勸君酒，為君悲且吟。自從頻見市朝改，無復瑤池宴樂心。  </p>  <p align=\"center\">奉君酒，休歎市朝非。早知無復瑤池興，悔駕驊騮草草歸。</p>  <p align=\"center\">八馬回乘汗漫風，猶思往事憩昭宮。宴移玄圃情方洽，樂奏鈞天曲未終。   <br />   斜漢露凝殘月冷，流霞杯泛曙光紅。崑崙回首不知處，疑是酒酣魂夢中。  </p>  <p align=\"center\">一曲笙歌瑤水濱，曾留逸足駐征輪。人間甲子周千歲，靈境杯觴初一巡。   <br />   玉兔銀河終不夜，奇花好樹鎮長春。悄知碧海饒詞句，歌向俗流疑誤人。  </p>  <p align=\"center\">珠露金風下界秋，漢家陵樹冷修修。當時不得仙桃力，尋作浮塵飄隴頭。</p>  <p align=\"center\">五十餘年四海清，自親丹藥得長生。若言儘是仙桃力，看取神仙簿上名。</p>  <p align=\"center\">月照驪山露泣花，似悲先帝早升遐。至今猶有長生鹿，時繞溫泉望翠華。</p>  <p align=\"center\">幽薊煙塵別九重，貴妃湯殿罷歌鐘。中宵扈從無全仗，大駕蒼黃發六龍。   <br />   妝匣尚留金翡翠，暖池猶浸玉芙蓉。荊榛一閉朝元路，唯有悲風吹晚松。   <br />   上清神女，玉京仙郎。樂此今夕，和鳴鳳凰。   <br />   鳳凰和鳴，將翱將翔。與天齊休，慶流無央。  </p>  <p align=\"center\">玉為質兮花為顏，蟬為鬢兮雲為鬟。何勞傅粉兮施渥丹，早出娉婷兮縹緲間。</p>  <p align=\"center\">水晶帳開銀燭明，風搖珠佩連雲清。休勻紅粉飾花態，早駕雙鸞朝玉京。</p>  <p align=\"center\">三星在天銀河回，人間曙色東方來。玉苗瓊蕊亦宜夜，莫使一花沖曉開。</p>  <p align=\"center\">   <b>    <font color=\"#FF6600\">吟</font>   </b>   <br />   餌柏身輕疊嶂間，是非無意到塵寰。冠裳暫備論浮世，一餉雲遊碧落間。  </p>  <p align=\"center\">誰知古是與今非，閒躡青霞與翠微。簫管秦樓應寂寂，彩雲空惹薜蘿衣。</p>  <p align=\"center\">   <b>    <font color=\"#FF6600\">授炙轂子歌二首‧希道</font>   </b>   <br />   木津天魂，金液地魄。坎離運行寬無成，金木有數秦晉合。近效宜六旬，遠期三載闊。  </p>  <p align=\"center\">魄微入魂牝牡結，陽呴陰滋神鬼滅。千歌萬贊皆未決，古往今來拋日月。</p>  <p align=\"center\">   <b>    <font color=\"#FF6600\">李泌庭黑石詩‧隱者</font>   </b>   <br />   神真煉形年未足，化為我子功相續。丞相瘞之刻玄玉，仙路何長死何促。  </p>  <p align=\"center\">   <b>    <font color=\"#FF6600\">戲吟‧廣陵道士</font>   </b>   <br />   無事到揚州，相攜上酒樓。藥囊為贈別，千載更何求。  </p>  <p align=\"center\">   <b>    <font color=\"#FF6600\">授馬氏女詩‧黃冠野夫</font>   </b>   <br />   女是寄生枝，男是冬青木。冬青駕白鵝，寄生跨黃鹿。   <br />   若遇寇相凌，穩便拋家族。早早上三清，莫候丹砂熟。  </p>  <p align=\"center\">   <b>    <font color=\"#FF6600\">歌‧蜀酒閣道人</font>   </b>   <br />   尾閭不禁滄溟竭，九轉神丹都謾說。惟有班龍頂上珠，能補玉堂關下穴。  </p>  <p align=\"center\">   <b>    <font color=\"#FF6600\">吟‧章江書生</font>   </b>   <br />   西去長沙東上船，思量此事已千年。長春殿掩無人掃，滿眼梨花哭杜鵑。  </p>  <p align=\"center\">   <b>    <font color=\"#FF6600\">示邊洞元‧萼嶺書生</font>   </b>   <br />   邂逅相逢萼嶺邊，對傾浮蟻共談玄。擬將劍法親傳授，卻為迷人未有緣。  </p>  <p align=\"center\">   <b>    <font color=\"#FF6600\">示胡二郎歌‧成都醉道士</font>   </b>   <br />   欲究丹砂理，幽玄無處尋。不離鉛與汞，無出水中金。   <br />   金欲煉時須得水，水遇土兮終不起。但知火候不參差，自得還丹微妙旨。   <br />   人世分明知有死，剛只留心戀朱紫。豈知光景片時間，將謂人生長似此。   <br />   何不回心師至道，免逐年光虛自老。臨樽只解醉醺酣，對鏡方知漸枯槁。   <br />   二郎切切聽我語，仙鄉咫尺無寒暑。與君說盡只如斯，莫戀嬌奢不肯去。   <br />   感君恩義言方苦，火急回心求出路。吟成數句贈君辭，不覺便成今與古。  </p>  <p align=\"center\">   <b>    <font color=\"#FF6600\">貽白永年詩‧樵夫</font>   </b>   <br />   清秋無所事，乘露出遙天。憑仗樵人語，相期白永年。  </p>  <p align=\"center\">   <b>    <font color=\"#FF6600\">留詩‧李公佐僕</font>   </b>   <br />   我有衣中珠，不嫌衣上塵。我有長生理，不厭有生身。   <br />   江南神仙窟，吾當混其真。不嫌市井喧，來救世間人。   <br />   蘇子跡已往，顓蒙事可親。莫言東海變，天地有長春。  </p>  <p align=\"center\">   <b>    <font color=\"#FF6600\">木客‧李公佐僕</font>   </b>   <br />   酒盡君莫沽，壺傾我當發。城市多囂塵，還山弄明月。  </p>  <p align=\"center\">   <b>    <font color=\"#FF6600\">西山吟‧許大</font>   </b>   <br />   自從明府歸仙後，出入塵寰直至今。不是藏名混時俗，賣藥沽酒要安心。  </p>  <p align=\"center\">   <b>    <font color=\"#FF6600\">東洛貨丹‧許學士</font>   </b>   <br />   三千功滿去升天，一住人間數百年。華表他時卻歸日，滄溟應恐變桑田。  </p>  <p align=\"center\">   <b>    <font color=\"#FF6600\">天關回到世吟‧許學士</font>   </b>   <br />   九霄雲路奇哉險，曾把沖身入太和。今日東歸渾似夢，望崖回首隔天波。  </p>  <p align=\"center\">   <b>    <font color=\"#FF6600\">送青城丈人酒‧紫微孫處士</font>   </b>   <br />   深羨青城好洞天，白龍一覺已千年。鋪雲枕石長松下，朝退看書盡日眠。  </p>  <p align=\"center\">   <b>    <font color=\"#FF6600\">送王懿昌酒‧紫微孫處士</font>   </b>   <br />   將知骨分到仙鄉，酒飲金華玉液漿。莫道人間只如此，回頭已是一年強。  </p>  <p align=\"center\">   <b>    <font color=\"#FF6600\">送太乙真君酒‧青城丈人</font>   </b>   <br />   峨嵋仙府靜沉沉，玉液金華莫厭斟。凡客欲知真一洞，劍門西北五雲深。  </p>  <p align=\"center\">   <b>    <font color=\"#FF6600\">送紫微處士酒‧太乙真君</font>   </b>   <br />   此中何必羨青城，玉樹雲棲不記名。悶即乘龍遊紫府，北辰南斗逐君行。  </p>  <p align=\"center\">   <b>    <font color=\"#FF6600\">題法雲寺雙檜‧方壺居士</font>   </b>   <br />   謝郎雙檜綠於雲，昏曉濃陰色未分。若並亳宮仙鹿跡，定知高峭不如君。  </p>  <p align=\"center\">   <b>    <font color=\"#FF6600\">隋堤詞‧方壺居士</font>   </b>   <br />   嘗憶江都大業秋，曾隨鑾蹕戲龍舟。傷心一覺興亡夢，堤柳無情識世愁。  </p>  <p align=\"center\">   <b>    <font color=\"#FF6600\">畫地吟‧太白山玄士</font>   </b>   <br />   學得丹青數萬年，人間幾度變桑田。桑田雖變丹青在，誰向丹青合得仙。  </p>  <p align=\"center\">   <b>    <font color=\"#FF6600\">貨丹吟‧鄰道場人</font>   </b>   <br />   尋仙何必三山上，但使神存九竅清。煉得綿綿元氣定，自然不食亦長生。  </p>  <p align=\"center\">   <b>    <font color=\"#FF6600\">靈響詞‧無名氏</font>   </b>   <br />   此響非俗響，心知是靈仙。不曾離耳裡，高下如秋蟬。  </p>  <p align=\"center\">入夜聲則厲，在晝聲則微。神靈斥眾惡，與我作風威。   <br />   妙響無住時，晝夜常輪迴。那是偶然事，上界特使來。  </p>  <p align=\"center\">何以辨靈應，事須得梯媒。自從靈響降，如有真人來。   <br />   存念長在心，展轉無停音。可憐清爽夜，靜聽秋蟬吟。  </p>  <p align=\"center\">   <b>    <font color=\"#FF6600\">度世古玄歌‧無名氏</font>   </b>   <br />   始青之下月與日，兩半同升合為一。   <br />   大如彈丸甘如蜜，出彼玉堂入金室，子若得之慎勿失。  </p>  <p align=\"center\">   <b>    <font color=\"#FF6600\">鬻丹砂醉吟‧劉道昌</font>   </b>   <br />   心田但使靈芝長，氣海常教法水朝。功滿自然留不住，更將何物馭丹霄。  </p>  <p align=\"center\">   <b>    <font color=\"#FF6600\">龜市告別‧劉道昌</font>   </b>   <br />   還丹功滿氣成胎，九百年來混俗埃。自此三山一歸去，無因重到世間來。  </p>  <p align=\"center\">   <b>    <font color=\"#FF6600\">摘紫芝‧李太玄</font>   </b>   <br />   偶遊洞府到芝田，星月茫茫欲曙天。雖則似離塵世了，不知何處偶真仙。  </p>  <p align=\"center\">   <b>    <font color=\"#FF6600\">玉女舞霓裳‧李太玄</font>   </b>   <br />   舞勢隨風散復收，歌聲似磬韻還幽。千回赴節填詞處，嬌眼如波入鬢流。  </p>  <p align=\"center\">   <b>    <font color=\"#FF6600\">玩月詩‧曲龍山仙</font>   </b>   <br />   曲龍橋頂玩瀛洲，凡骨空陪汗漫遊。不假丹梯躡霄漢，水晶盤冷桂花秋。  </p>  <p align=\"center\">月砌瑤階泉滴乳，玉簫催鳳和煙舞。青城丈人何處遊，玄鶴唳天雲一縷。</p>  <p align=\"center\">造化天橋碧海東，玉輪還過輾晴虹。霓襟似拂瀛洲頂，顥氣潛消橐籥中。</p>  <p align=\"center\">危橋橫石架雲端，跨鹿登臨景象寬。顥魄洗煙澄碧落，桂花低拂玉簪寒。</p>  <p align=\"center\">   <b>    <font color=\"#FF6600\">與薛昭合婚詩‧張雲容</font>   </b>   <br />   臉花不綻幾含幽，今夕陽春獨換秋。我守孤燈無白日，寒雲隴上更添愁。  </p>  <p align=\"center\">幽谷啼鶯整羽翰，犀沈玉冷自長歎。月華不向扃泉戶，露滴松枝一夜寒。</p>  <p align=\"center\">韶光不見分成塵，曾餌金丹忽有神。不意薛生攜舊律，獨開幽谷一枝春。</p>  <p align=\"center\">誤入宮垣漏網人，月華靜洗玉階塵。自疑飛到蓬萊頂，瓊艷三枝半夜春。</p>  <p align=\"center\">   <b>    <font color=\"#FF6600\">留別盧陲‧崔少玄</font>   </b>   <br />   得之一元，匪受自天。太老之真，無上之仙。   <br />   光含影藏，形於自然。真安匪求，神之久留。   <br />   淑美其真，體性剛柔。丹霄碧虛，上聖之儔。   <br />   百歲之後，空餘墳丘。  </p>  <p align=\"center\">   <b>    <font color=\"#FF6600\">歌‧戚逍遙</font>   </b>   <br />   笑看滄海欲成塵，王母花前別眾真。千歲卻歸天上去，一心珍重世間人。  </p>  <p align=\"center\">   <b>    <font color=\"#FF6600\">錦城春望‧卓英英</font>   </b>   <br />   和風裝點錦城春，細雨如絲壓玉塵。漫把詩情訪奇景，艷花濃酒屬閒人。  </p>  <p align=\"center\">   <b>    <font color=\"#FF6600\">理笙‧卓英英</font>   </b>   <br />   頻倚銀屏理鳳笙，調中幽意起春情。因思往事成惆悵，不得緱山和一聲。  </p>  <p align=\"center\">   <b>    <font color=\"#FF6600\">遊福感寺答少年‧卓英英</font>   </b>   <br />   牡丹未及開時節，況是秋風莫近前。留待來年二三月，一枝和露壓神仙。  </p>  <p align=\"center\">   <b>    <font color=\"#FF6600\">答玄士‧卓英英</font>   </b>   <br />   數載幽欄種牡丹，裹香包艷待神仙。神仙既有丹青術，攜取何妨入洞天。  </p>  <p align=\"center\">   <b>    <font color=\"#FF6600\">和卓英英錦城春望‧眉娘</font>   </b>   <br />   蠶市初開處處春，九衢明艷起香塵。世間總有浮華事，爭及仙山出世人。  </p>  <p align=\"center\">   <b>    <font color=\"#FF6600\">和卓英英理笙‧眉娘</font>   </b>   <br />   但於閨閣熟吹笙，太白真仙自有情。他日丹霄驂白鳳，何愁子晉不聞聲。  </p>  <p align=\"center\">   <b>    <font color=\"#FF6600\">附：太白山玄士畫地吟‧眉娘</font>   </b>   <br />   學得丹青數萬年，人間幾度變桑田。桑田雖變丹青在，誰向丹青合得仙。  </p>  <p align=\"center\">   <b>    <font color=\"#FF6600\">答張郁歌‧洛川仙女</font>   </b>   <br />   彩雲入帝鄉，白鶴又迴翔。久留深不可，蓬島路遐長。  </p>  <p align=\"center\">空愛長生術，不是長生人。今日洛川別，可惜洞中春。</p>  <p align=\"center\">   <b>    <font color=\"#FF6600\">附：張郁洛川沿步吟‧洛川仙女</font>   </b>   <br />   浮生如夢能幾何，浮生復更憂患多。無人與我長生術，洛川春日且長歌。  </p>  <p align=\"center\">   <b>    <font color=\"#FF6600\">題玉壺贈元柳二子‧南溟夫人</font>   </b>   <br />   來從一葉舟中來，去向百花橋上去。若到人間扣玉壺，鴛鴦自解分明語。  </p>  <p align=\"center\">   <b>    <font color=\"#FF6600\">會真詩（楊敬真）‧雲台峰女仙</font>   </b>   <br />   人世徒紛擾，其生似夢華。誰言今昔裡，俯首視雲霞。  </p>  <p align=\"center\">   <b>    <font color=\"#FF6600\">會真詩（馬信真）‧雲台峰女仙</font>   </b>   <br />   幾劫澄煩思，今身僅小成。誓將雲外隱，不向世間存。  </p>  <p align=\"center\">   <b>    <font color=\"#FF6600\">會真詩（徐湛真）‧雲台峰女仙</font>   </b>   <br />   綽約離塵世，從容上太清。雲衣無綻日，鶴駕沒遙程。  </p>  <p align=\"center\">   <b>    <font color=\"#FF6600\">會真詩（郭修真）‧雲台峰女仙</font>   </b>   <br />   華岳無三尺，東瀛僅一杯。入雲騎彩鳳，歌舞上蓬萊。  </p>  <p align=\"center\">   <b>    <font color=\"#FF6600\">會真詩（夏守真）‧雲台峰女仙</font>   </b>   <br />   共作雲山侶，俱辭世界塵。靜思前日事，拋卻幾年身。  </p>  <p align=\"center\">   <b>    <font color=\"#FF6600\">仙詩五首‧吳清妻</font>   </b>   <br />   道啟真心覺漸清，天教絕粒應精誠。雲外仙歌笙管合，花間風引步虛聲。  </p>  <p align=\"center\">飛鳥莫到人莫攀，一隱十年不下山。袖中短書誰為達，華山道士賣藥還。</p>  <p align=\"center\">日落焚香坐醮壇，庭花露濕漸更闌。淨水仙童調玉液，春宵羽客化金丹。</p>  <p align=\"center\">攝念精思引彩霞，焚香虛室對煙花。道合雲霄遊紫府，湛然真境瑞皇家。</p>  <p align=\"center\">   <b>    <font color=\"#FF6600\">贈封陟‧上元夫人</font>   </b>   <br />   謫居蓬島別瑤池，春媚煙花有所思。為愛君心能潔白，願操箕帚奉屏幃。  </p>  <p align=\"center\">   <b>    <font color=\"#FF6600\">再贈‧上元夫人</font>   </b>   <br />   弄玉有夫皆得道，劉綱兼室盡登仙。君能仔細窺朝露，須逐雲車拜洞天。  </p>  <p align=\"center\">   <b>    <font color=\"#FF6600\">留別‧上元夫人</font>   </b>   <br />   蕭郎不顧鳳樓人，雲澀回車淚臉新。愁想蓬瀛歸去路，難窺舊苑碧桃春。  </p>  <p align=\"center\">   <b>    <font color=\"#FF6600\">題寺廊柱‧慈恩院女仙</font>   </b>   <br />   皇子陂頭好月明，忘卻華筵到曉行。煙收山低翠黛橫，折得荷花遠恨生。  </p>  <p align=\"center\">湖水團團夜如鏡，碧樹紅花相掩映。北斗欄杆移曉柄，有似佳期常不定。</p>  <p align=\"center\">   <b>    <font color=\"#FF6600\">后土夫人‧蜀宮群仙</font>   </b>   <br />   偶引群仙到世間，熏風殿裡醉華筵。等閒貪賞不歸去，愁殺韋郎一覺眠。  </p>  <p align=\"center\">   <b>    <font color=\"#FF6600\">王母‧蜀宮群仙</font>   </b>   <br />   滄海成塵幾萬秋，碧桃花發長春愁。不來便是數千載，周穆漢皇何處遊。  </p>  <p align=\"center\">   <b>    <font color=\"#FF6600\">麻姑‧蜀宮群仙</font>   </b>   <br />   世間何事不潸然，得失人情命不延。適向蔡家廳上飲，回頭已見一千年。  </p>  <p align=\"center\">   <b>    <font color=\"#FF6600\">上元夫人‧蜀宮群仙</font>   </b>   <br />   思量往事一愁容，阿母曾邀到漢宮。城闕不存人不見，茂陵荒草恨無窮。  </p>  <p align=\"center\">   <b>    <font color=\"#FF6600\">弄玉‧蜀宮群仙</font>   </b>   <br />   采鳳飛來到禁闈，便隨王母駐瑤池。如今記得秦樓上，偷見蕭郎惱妾時。  </p>  <p align=\"center\">   <b>    <font color=\"#FF6600\">太真‧蜀宮群仙</font>   </b>   <br />   春夢悠揚生下界，一堪成笑一堪悲。馬嵬不是無情地，自遇蓬萊睡覺時。  </p>  <p align=\"center\">   <b>    <font color=\"#FF6600\">贈郭翰二首‧織女</font>   </b>   <br />   河漢雖雲闊，三秋尚有期。情人終已矣，良會更何時。  </p>  <p align=\"center\">朱閣臨清溪，瓊宮銜紫房。佳情期在此，只是斷人腸。</p>  <p align=\"center\">   <b>    <font color=\"#FF6600\">附：郭翰酬織女‧織女</font>   </b>   <br />   人世將天上，由來不可期。誰知一回顧，更作兩相思。   <br />   贈枕猶香澤，啼衣尚淚痕。玉顏霄漢裡，空有往來魂。  </p>  <p align=\"center\">   <b>    <font color=\"#FF6600\">書任生案‧嵩山女</font>   </b>   <br />   我本籍上清，謫居遊五嶽。以君無俗累，來勸神仙學。  </p>  <p align=\"center\">葛洪還有婦，王母亦有夫。神仙盡靈匹，君意合何如。</p>  <p align=\"center\">   <b>    <font color=\"#FF6600\">臨去書贈‧嵩山女</font>   </b>   <br />   君子既執迷，無由達情素。明月海山上，秋風獨歸去。  </p>  <p align=\"center\">   <b>    <font color=\"#FF6600\">與趙旭叩柱歌‧青童</font>   </b>   <br />   白雲飄飄星漢斜，獨行窈窕浮雲車。仙郎獨邀青童君，結情羅帳連心花。  </p>  <p align=\"center\">   <b>    <font color=\"#FF6600\">題壁‧觀梅女仙</font>   </b>   <br />   南枝向暖北枝寒，一種春花有兩般。憑仗高樓莫吹笛，大家留取倚欄看。  </p>  <p align=\"center\">   <b>    <font color=\"#FF6600\">歌‧吳彩鸞</font>   </b>   <br />   若能相伴陟仙壇，應得文簫駕彩鸞。自有繡襦並甲帳，瑤台不怕雪霜寒。  </p>  <p align=\"center\">   <b>    <font color=\"#FF6600\">臨化絕句‧王氏女</font>   </b>   <br />   玩水登山無足時，諸仙頻下聽吟詩。此心不戀居人世，唯見天邊雙鶴飛。  </p>  <p align=\"center\">   <b>    <font color=\"#FF6600\">贈華山遊人‧毛女正美</font>   </b>   <br />   藥苗不滿笥，又更上危巔。回首歸去路，相將入翠煙。   <br />   曾折松枝為寶櫛，又編栗葉代羅襦。有時問卻秦宮事，笑捻山花望太虛。  </p>  <p align=\"center\">   <b>    <font color=\"#FF6600\">在紫霄夫人席上作‧桃花夫人</font>   </b>   <br />   昔時訓子西河上，漢使經過問妾緣。自到仙山不知老，凡間喚作幾千年。  </p>  <p align=\"center\">   <b>    <font color=\"#FF6600\">答孫玄照‧王仙仙</font>   </b>   <br />   鴛鴦相見不相隨，籠裡籠前整羽衣。但得他時人放去，水中長作一雙飛。  </p>  <p align=\"center\">   <b>    <font color=\"#FF6600\">附：孫玄照琴中歌贈王仙仙‧王仙仙</font>   </b>   <br />   相如曾作鳳兮吟，昔被文君會此音。今日孤鸞還獨語，痛哉仙子不彈琴。  </p>  <p align=\"center\">   <b>    <font color=\"#FF6600\">臨刑賦‧楊損</font>   </b>   <br />   聖主何曾識仲都，可嗟社稷在須臾。市東便是神仙窟，何必乘舟泛五湖。  </p>  <p align=\"center\">   <b>    <font color=\"#FF6600\">宴柳毅詩‧洞庭龍君</font>   </b>   <br />   大天蒼蒼兮大地茫茫，人各有志兮何可思量。   <br />   狐神鼠聖兮薄社依牆，雷霆一發兮其孰敢當。   <br />   荷貞人兮信義長，令骨肉兮還故鄉，永言慚愧兮何時忘。  </p>  <p align=\"center\">上天配合兮生死有途，此不當婦兮彼不當夫。   <br />   腹心辛苦兮涇水之隅，風霜滿鬢兮雨雪羅襦。   <br />   賴明公兮引素書，令骨肉兮家如初，永言珍重兮無時無。  </p>  <p align=\"center\">碧雲悠悠兮涇水東流，傷嗟美人兮雨泣花愁。   <br />   尺書遠達兮以解君憂，哀冤果雪兮還處其休。   <br />   荷君和雅兮感甘羞，山家寂寞兮難久留，欲將辭去兮悲綢繆。  </p>  <p align=\"center\">   <b>    <font color=\"#FF6600\">鑄鏡歌‧龍護老人</font>   </b>   <br />   盤龍盤龍，隱於鏡中。分野有象，變化無窮。   <br />   興雲吐霧，行雨生風。上清仙子，來獻聖聰。  </p>  <p align=\"center\">   <b>    <font color=\"#FF6600\">示韋泛祿命‧冥吏</font>   </b>   <br />   前陽復後楊，後楊年年強，七月之節歸玄鄉。  </p>  <p align=\"center\">   <b>    <font color=\"#FF6600\">贈僧‧滕傳胤</font>   </b>   <br />   卓立不求名出家，長懷片志在青霞。今日英雄氣沖蓋，誰能久坐寶蓮花。  </p>  <p align=\"center\">   <b>    <font color=\"#FF6600\">贈人‧滕傳胤</font>   </b>   <br />   平生才不足，立身信有餘。自歎無大故，君子莫相疏。  </p>  <p align=\"center\">   <b>    <font color=\"#FF6600\">鄭鋒宅神詩‧滕傳胤</font>   </b>   <br />   浦口潮來初淼漫，蓮舟搖颺採花難。春心不愜空歸去，會待潮回更折看。  </p>  <p align=\"center\">忽然湖上片雲飛，不覺舟中雨濕衣。折得蓮花渾忘卻，空將荷葉蓋頭歸。</p>  <p align=\"center\">   <b>    <font color=\"#FF6600\">與鄭德璘奇遇詩‧水府君</font>   </b>   <br />   物觸輕舟心自知，風恬煙靜月光微。夜深江上解愁思，拾得紅蕖香惹衣。  </p>  <p align=\"center\">纖手垂鉤對水窗，紅蕖秋色艷長江。既能解佩投交甫，更有明珠乞一雙。</p>  <p align=\"center\">湖面狂風且莫吹，浪花初綻月光微。沈潛暗想橫波淚，得共鮫人相對垂。</p>  <p align=\"center\">洞庭風軟荻花秋，新沒青娥細浪愁。淚滴白蘋君不見，月明江上有輕鷗。</p>  <p align=\"center\">昔日江頭菱芡人，蒙君數飲松醪春。活君家室以為報，珍重長沙鄭德璘。</p>  <p align=\"center\">   <b>    <font color=\"#FF6600\">笑巫詩‧李序</font>   </b>   <br />   魍魎何曾見，頭旋即下神。圖他衫子段，詐道大王嗔。  </p>  <p align=\"center\">   <b>    <font color=\"#FF6600\">霅溪夜宴詩（諸神命麗玉唱公無渡河歌）‧水神</font>   </b>   <br />   濁波揚揚兮凝曉霧，公無渡河兮公竟渡。   <br />   風號水激兮呼不聞，提衣看入兮中流去。   <br />   浪排衣兮隨步沒，沉屍深入兮蛟螭窟。蛟螭盡醉兮君血乾，推出黃沙兮泛君骨。   <br />   當時君死兮妾何適，遂就波瀾兮合魂魄，願持精衛銜石心，窮斷河源塞泉脈。  </p>  <p align=\"center\">   <b>    <font color=\"#FF6600\">霅溪夜宴詩（命曹娥唱怨江波三疊）‧水神</font>   </b>   <br />   悲風淅淅兮波綿綿，蘆花萬里兮凝蒼煙。   <br />   虯螭窟宅兮淵且玄，排波疊浪兮沈我天。   <br />   所覆不全兮身寧全，溢眸恨血兮徒漣漣。   <br />   誓將柔荑抉鋸牙之喙，空水府而藏其腥涎。   <br />   青娥翠黛兮沉江壖，碧雲斜月兮空嬋娟。   <br />   吞聲飲恨兮語無力，徒揚哀怨兮登歌筵。  </p>  <p align=\"center\">   <b>    <font color=\"#FF6600\">霅溪夜宴詩（太湖神歌）‧水神</font>   </b>   <br />   白露漙兮西風高，碧波萬里兮翻洪濤。莫言天下至柔者，載舟覆舟皆我曹。  </p>  <p align=\"center\">   <b>    <font color=\"#FF6600\">霅溪夜宴詩（松江神歌）‧水神</font>   </b>   <br />   君不見夜來渡口擁千艘，中載萬姓之脂膏。   <br />   當樓船泛泛於疊浪，恨珠貝又輕於鴻毛。   <br />   又不見朝來津亭維一舠，中有一士青其袍。   <br />   赴宰邑之良日，任波吼而風號。   <br />   是知溺名溺利者，不免為水府之腥臊。  </p>  <p align=\"center\">   <b>    <font color=\"#FF6600\">霅溪夜宴詩（霅溪神歌）‧水神</font>   </b>   <br />   山勢縈迴水脈分，水光山色翠連雲。四時盡入詩人詠，役殺吳興柳使君。  </p>  <p align=\"center\">   <b>    <font color=\"#FF6600\">霅溪夜宴詩（湘江神歌）‧水神</font>   </b>   <br />   渺渺煙波接九疑，幾人經此泣江蘺。年年綠水青山色，不改重華南狩時。  </p>  <p align=\"center\">   <b>    <font color=\"#FF6600\">霅溪夜宴詩（范相國獻境會夜宴詩）‧水神</font>   </b>   <br />   浪闊波澄秋氣涼，沉沉水殿夜初長。自憐休退五湖客，何幸追陪百谷王。   <br />   香裊碧雲飄几席，觥飛白玉艷椒漿。酒酣獨泛扁舟去，笑入琴高不死鄉。  </p>  <p align=\"center\">   <b>    <font color=\"#FF6600\">霅溪夜宴詩（徐處士衍獻境會夜宴詩，並簡范相國）‧水神</font>   </b>   <br />   珠光龍耀火烔烔，夜接朝雲宴渚宮。鳳管清吹淒極浦，朱弦間奏冷秋空。   <br />   論心幸遇同歸友，揣分慚無輔佐功。雲雨各飛真境後，不堪波上起悲風。  </p>  <p align=\"center\">   <b>    <font color=\"#FF6600\">霅溪夜宴詩（屈大夫歌）‧水神</font>   </b>   <br />   鳳鶱鶱以降瑞兮，患山雞之雜飛。玉溫溫以呈器兮，因碔砆之爭輝。   <br />   當侯門之四辟兮，墐嘉謨之重扉。既瑞器而無庸兮，宜昏暗之相微。   <br />   徒刳石以為舟兮，顧沿流而志違。將刻木而作羽兮，與超騰之理非。   <br />   矜孑孓於空江兮，靡群援之可依。血淋淋而滂流兮，顧江魚之腹而將歸。   <br />   西風蕭蕭兮湘水悠悠，白芷芳歇兮江蘺秋。日晼晼兮川雲收，桌四起兮悲風幽。   <br />   羈魂汩沒兮我名永浮，碧波雖涸兮厥譽長流。   <br />   向使甘言盛行於曩昔，豈今日居君王之座頭。   <br />   是知貪名徇祿而隨世磨滅者，雖正寢之死乎無得與吾儔。   <br />   當鼎足之嘉會兮，獲周旋於君侯。雕盤玉豆兮羅珍羞，金卮瓊斝兮方獻酬。   <br />   敢寫心兮歌一曲，無誚餘持杯以淹留。  </p>  <p align=\"center\">   <b>    <font color=\"#FF6600\">霅溪夜宴詩（申屠先生獻境會夜宴詩）‧水神</font>   </b>   <br />   行殿秋未晚，水宮風初涼。誰言此中夜，得接朝宗行。   <br />   靈鼉振鼕鼕，神龍耀煌煌。紅樓壓波起，翠幄連雲張。   <br />   玉簫冷吟秋，瑤瑟清含商。賢臻江湖叟，貴列川瀆王。   <br />   諒予衰俗人，無能振頹綱。分辭皆亂世，樂寐蛟螭鄉。   <br />   棲遲幽島間，幾見波成桑。爾來盡流俗，難與傾壺觴。   <br />   今日登華筵，稍覺神揚揚。方歡滄浪侶，遽恐白日光。   <br />   海人瑞錦前，豈敢言文章。聊歌靈境會，此會誠難忘。  </p>  <p align=\"center\">   <b>    <font color=\"#FF6600\">霅溪夜宴詩（鴟夷君歌）‧水神</font>   </b>   <br />   雪集大野兮血波洶洶，玄黃交戰兮吳無全隴。   <br />   既霸業之將墜，宜嘉謨之不從。   <br />   國步顛蹶兮吾道遘凶，處鴟夷之大困，入淵泉之九重。   <br />   上帝愍余之非辜兮，俾大江鼓怒其冤蹤。   <br />   所以鞭浪山而疾驅波岳，亦粗足展余拂郁之心胸。   <br />   當靈境之良宴兮，謬樽俎之相容，擊簫鼓兮撞歌鐘。   <br />   吳謳越舞兮歡未極，遽軍城曉鼓之鼕鼕。願保上善之柔德，何行樂之地兮難相逢。  </p>  <p align=\"center\">   <b>    <font color=\"#FF6600\">為劉洪作‧輔國將軍</font>   </b>   <br />   烏烏在虛飛，玄駒遂野依。名今編戶籍，翠過葉生稀。   <br />   個樹枝條朽，三花五面啼。移家朝度日，誰覺●●●。  </p>  <p align=\"center\">   <b>    <font color=\"#FF6600\">語‧太白山神</font>   </b>   <br />   三珠並一珠，驢馬沒人驅。歲月甲庚午，中興戊己土。  </p>  <p align=\"center\">   <b>    <font color=\"#FF6600\">答鄭生歌‧湘中蛟女</font>   </b>   <br />   溯青山兮江之隅，拖湘波兮褭綠裾。荷拳拳兮情未舒，匪同歸兮將焉如。  </p>  <p align=\"center\">   <b>    <font color=\"#FF6600\">風光詞‧湘中蛟女</font>   </b>   <br />   隆佳秀兮昭盛時，播薰綠兮淑華歸。故里荑與處萼兮，潛重房以飾姿。   <br />   見雅態之韶華兮，蒙長靄以為幃。醉融光兮渺渺彌彌，迷千里兮涵煙眉。   <br />   晨陶陶兮暮熙熙，舞裊娜之穠條兮，娉盈盈以披遲。   <br />   酡遊顏兮倡蔓卉縠，流倩電兮石發髓施。  </p>  <p align=\"center\">   <b>    <font color=\"#FF6600\">感懷詩‧龍女</font>   </b>   <br />   海門連洞庭，每去三千里。十載一歸來，辛苦瀟湘水。  </p>  <p align=\"center\">   <b>    <font color=\"#FF6600\">寄張無頗‧廣利王女</font>   </b>   <br />   羞解明璫尋漢渚，但憑春夢訪天涯。紅樓日暮鶯飛去，愁殺深宮落砌花。  </p>  <p align=\"center\">燕語春泥墮錦筵，情愁無意整花鈿。寒閨欹枕不成夢，香炷金爐自褭煙。</p>  <p align=\"center\">   <b>    <font color=\"#FF6600\">與崔渥冥會雜詩</font>   </b>   <br />   萬里同心別九重，定知涉歷此相逢。誰人翻向群峰路，不得蒼梧徇玉容。  </p>  <p align=\"center\">春鳥交交引思濃，豈期塵跡拜仙宮。鸞歌鳳舞飄珠翠，疑是陽台一夢中。</p>  <p align=\"center\">鸞輿昔日出蒲關，一去蒼梧更不還。若是不留千古恨，湘江何事竹猶斑。</p>  <p align=\"center\">愁聞黃鳥夜關關，溈汭春來有夢還。遺美代移刊勒絕，唯聞留得淚痕斑。</p>  <p align=\"center\">方承恩寵醉金盃，豈為干戈驟到來。亡國破家皆有恨，捧心無語淚蘇台。</p>  <p align=\"center\">桃花流水兩堪傷，洞口煙波月漸長。莫道仙家無別恨，至今垂淚憶劉郎。</p>  <p align=\"center\">涇陽平野草初春，遙望家鄉淚滴頻。當此不知多少恨，至今空憶在靈姻。</p>  <p align=\"center\">目斷魂銷正惘然，九疑山際路漫漫。何人知得心中恨，空有湘江竹萬竿。</p>  <p align=\"center\">常說仙家事不同，偶陪花月此宵中。錦屏銀燭皆堪恨，惆悵紗窗向曉風。</p>  <p align=\"center\">   <b>    <font color=\"#FF6600\">又湘妃詩四首（一作女仙題湘妃廟詩）</font>   </b>   <br />   渺渺三湘萬里程，淚篁幽石助芳貞。孤雲目斷蒼梧野，不得攀龍到玉京。  </p>  <p align=\"center\">碧杜紅蘅縹緲香，冰絲彈月弄清涼。峰巒一一俱相似，九處堪疑九斷腸。</p>  <p align=\"center\">玉輦金根去不回，湘川秋晚楚弦哀。自從泣盡江蘺血，夜夜愁風怨雨來。</p>  <p align=\"center\">少將風月怨平湖，見盡扶桑水到枯。相約杏花壇上去，畫欄紅子鬥摴蒱。</p>  <p align=\"center\">   <b>    <font color=\"#FF6600\">與何光遠贈答詩（何光遠傷春吟）‧何光遠</font>   </b>   <br />   簷上簷前燕語新，花開柳發自傷神。誰能將我相思意，說與江隈解佩人。  </p>  <p align=\"center\">   <b>    <font color=\"#FF6600\">與何光遠贈答詩（龍女贈光遠）‧龍女</font>   </b>   <br />   坐久風吹綠綺寒，九天月照水精盤。不思卻返沈潛去，為惜春光一夜歡。  </p>  <p align=\"center\">   <b>    <font color=\"#FF6600\">與何光遠贈答詩（光遠答龍女）‧何光遠</font>   </b>   <br />   澹蕩春光物象饒，一枝瓊艷不勝嬌。若能許解相思佩，何羨星天渡鵲橋。  </p>  <p align=\"center\">   <b>    <font color=\"#FF6600\">與何光遠贈答詩（催妝二首）‧何光遠</font>   </b>   <br />   玉漏涓涓銀漢清，鵲橋新架路初成。催妝既要裁篇詠，鳳吹鸞歌早會迎。  </p>  <p align=\"center\">寶車輾駐彩雲開，誤到蓬萊頂上來。瓊室既登花得折，永將凡骨逐風雷。</p>  <p align=\"center\">   <b>    <font color=\"#FF6600\">與何光遠贈答詩（龍女留別光遠）‧龍女</font>   </b>   <br />   負妾當時寤寐求，從茲粉面阻綢繆。宮空月苦瑤雲斷，寂寞巴江水自流。  </p>  <p align=\"center\">   <b>    <font color=\"#FF6600\">寄紫蓋陽居士‧黃陵美人</font>   </b>   <br />   落葉棲鴉掩廟扉，菟絲金縷舊羅衣。渡頭明月好攜手，獨自待郎郎不歸。  </p>  <p align=\"center\">   <b>    <font color=\"#FF6600\">贈謝府君‧吳興神女</font>   </b>   <br />   玉釵空中墮，金釧色已歇。獨泣謝春風，秋夜傷明月。   <br />  </p> "}