{"id":"4-2","content":"   <div align=\"center\" class=\"style1\">謝惠連</div>  <p align=\"center\">（西元394～430）南朝宋人，謝靈運族弟。十歲能屬文，曾為雪賦。   <br />   謝靈運認為他的文章，即使張華再生，也不能勝過他。世稱為「小謝」。  </p>  <p align=\"center\">   <span class=\"style2\">泛湖歸出樓中翫月五言</span>   <br />   日落泛澄瀛，星羅游輕橈。憩榭面曲汜，臨流對回潮。   <br />   輟策共駢筵，並坐相招要。哀鴻鳴沙渚，悲猿響山椒。   <br />   亭亭映江月，瀏瀏出谷飆。斐斐氣幕岫，泫泫露盈條。   <br />   近矚袪幽蘊，遠視蕩諠囂。  </p>  <p align=\"center\">   <span class=\"style2\">秋懷</span>   <br />   平生無志意，少小嬰憂患。如何乘苦心，矧復值秋晏。   <br />   皎皎天月明，弈弈河宿爛。蕭瑟含風蟬，寥唳度雲鴈。   <br />   寒商動清閨，孤燈曖幽幔。耿介繁慮積，展轉長宵半。   <br />   夷險難豫謀，倚伏昧前筭。雖好相如達，不同長卿慢。   <br />   頗悅鄭生偃，無取白衣宦。未知古人心，且從性所翫。   <br />   賓至可命觴，朋來當染翰。高台驟登踐，清淺時陵亂。   <br />   頹魄不再圓，傾羲無兩旦。金石終消毀，丹青暫雕煥。   <br />   各勉玄髮歡，無貽白首歎。因歌遂成賦，聊用布親串。  </p>  <p align=\"center\">   <span class=\"style2\">秋胡行二首</span>   <br />   <strong>一</strong>   <br />   春日遲遲。桑何萋萋。紅桃含夭。綠柳舒荑。   <br />   邂逅粲者。游渚戲蹊。華顏易改。良願難諧。   <br />   <strong>二</strong>   <br />   繫風捕影。誠知不得。念彼奔波。意慮回惑。   <br />   漢女倏忽。洛神飄揚。空勤交甫。徒勞陳王。   <br />   <br />   <span class=\"style2\">隴西行</span>   <br />   運有榮枯。道有舒屈。潛保黃裳。顯服朱黻。誰能守靜。   <br />   棄華辭榮。窮谷是處。考盤是營。千金不回。百代傳名。   <br />   厥包者柚。忘憂者萱。何為有用。自乖中原。實摘柯摧。   <br />   葉殞條煩。  </p>  <p align=\"center\">   <span class=\"style2\">隴西行</span>   <br />   未若蔽牛。永保液瞞。嗟我君子。勖爾何言。  </p>  <p align=\"center\">   <span class=\"style2\">豫章行</span>   <br />   軒帆溯遙路。薄送瞰遐江。舟車理殊緬。密友將遠從。   <br />   九里樂同潤。二華念分峰。集歡豈今發。離歎自古鐘。   <br />   促生靡緩期。迅景無遲蹤。緇髮迫多素。憔悴謝華蘴。   <br />   婉娩寡留晷。窈窕閉淹龍。如何阻行止。憤慍結心胸。   <br />   既微達者度。歡戚誰能封。願子保淑慎。良訊代徽容。  </p>  <p align=\"center\">   <span class=\"style2\">塘上行</span>   <br />   芳萱秀陵阿。菲質不足營。幸有忘憂用。移根托君庭。   <br />   垂穎臨清池。擢彩仰華甍。沾渥雲雨潤。葳蕤吐芳馨。   <br />   願君眷傾葉。留景惠餘明。  </p>  <p align=\"center\">   <span class=\"style2\">卻東西門行</span>   <br />   慷慨發相思。惆悵戀音徽。四節競闌候。六龍引頹機。   <br />   人生隨時變。遷化焉可祈。百年難必保。千慮盈懷之。  </p>  <p align=\"center\">   <span class=\"style2\">長安有狹邪行</span>   <br />   紀郢有通逵。通逵並軒車。帟帟雕輪馳。軒軒翠蓋舒。   <br />   撰策之五尹。振轡從三閭。推劍馮前軾。鳴佩專後輿。  </p>  <p align=\"center\">   <span class=\"style2\">從軍行</span>   <br />   趙騎馳四牡。吳舟浮三翼。弓予有恆用。殳鋋無蹔息。  </p>  <p align=\"center\">   <span class=\"style2\">燕歌行</span>   <br />   四時推遷迅不停。三秋蕭瑟葉辭莖。飛霜被野鴈南征。念君客遊羇思盈。   <br />   何為淹留無歸聲。愛而不見傷心情。朝日潛輝華燈明。林鵲同棲渚鴻并。   <br />   接翮偶羽依蓬瀛。仇依旅類相和鳴。余獨何為志無成。憂緣物感淚沾纓。  </p>  <p align=\"center\">   <span class=\"style2\">猛虎行</span>   <br />   <strong>一</strong>   <br />   貧不攻九嶷玉。倦不憩三危峰。九嶷有惑號。三危無安容。   <br />   美物標貴用。志士勵奇蹤。如何祗遠役。王命宜肅恭。   <br />   伐鼓功未著。振旅何時從。   <br />   <strong>二</strong>   <br />   猛虎潛深山。長嘯自生風。人謂客行樂。客行苦心傷。  </p>  <p align=\"center\">   <span class=\"style2\">鞠歌行</span>   <br />   翔馳騎。千里姿。伯樂不舉誰能知。南荊璧。萬金貲。卞和不斫與石離。   <br />   年難留。時易隕。厲志莫賞徒勞疲。沮齊音。溺趙吹。匠石善運郢不危。   <br />   古綿眇。理參差。單心慷慨雙淚垂。  </p>  <p align=\"center\">   <span class=\"style2\">前緩聲歌</span>   <br />   羲和纖阿去嵯峨。睹物知命。使余轉欲悲歌。憂戚人心胸。   <br />   處山勿居峰。在行勿為公。居峰大阻銳。為公遇讒蔽。   <br />   雅琴自疏越。雅韻能揚揚。滑滑相混同。終始福祿豐。  </p>  <p align=\"center\">   <span class=\"style2\">順東西門行</span>   <br />   哀朝菌。閔頹力。遷化常然焉肯息。及壯齒。遇世直。   <br />   酌酩華堂集親識。舒情盡歡遣淒惻。  </p>  <p align=\"center\">   <span class=\"style2\">三月三日曲水集詩</span>   <br />   四時著平分。三春稟融爍。遲遲和景婉。夭夭園桃灼。   <br />   攜朋適郊野。昧爽辭廛廓。蜚雲興翠嶺。芳飆起華薄。   <br />   解轡偃崇丘。藉草繞回壑。際渚羅時蓛。托波泛輕爵。  </p>  <p align=\"center\">   <span class=\"style2\">泛南湖至石帆詩</span>   <br />   軌息陸塗初。枻鼓川路始。漣漪繁波漾。參差層峰峙。   <br />   蕭疏野趣生。逶迤白雲起。登陟苦跋涉。睥盻樂心耳。   <br />   即翫翫有竭。在興興無已。  </p>  <p align=\"center\">   <span class=\"style2\">西陵遇風獻康樂詩五首</span>   <br />   <strong>一</strong>   <br />   我行指孟春。春仲尚未發。趣途遠有期。念離情無歇。   <br />   成裝候良辰。漾舟陶嘉月。瞻塗意少悰。還顧情多闕。   <br />   <strong>二</strong>   <br />   哲兄感仳別。相送越坰林。飲餞野亭館。分袂澄湖陰。   <br />   淒淒留子言。眷眷浮客心。回塘隱艫枻。遠望絕形音。   <br />   <strong>三</strong>   <br />   靡靡即長路。慼慼抱遙悲。悲遙但自弭。路長當語誰。   <br />   行行道轉遠。去去情彌遲。昨發浦陽汭。今宿浙江湄。   <br />   <strong>四</strong>   <br />   屯雲蔽曾嶺。驚風湧飛流。零雨潤墳澤。落雪灑林丘。   <br />   浮氛晦崖巘。積素惑原疇。曲汜薄停旅。通川絕行舟。   <br />   <strong>五</strong>   <br />   臨津不得濟。佇楫阻風波。蕭條洲渚際。氣色少諧和。   <br />   西瞻興遊歎。東睇起淒歌。積憤成疢痗。無萱將如何。  </p>  <p align=\"center\">   <span class=\"style2\">代古詩</span>   <br />   客從遠方來。贈我鵠文綾。貯以相思篋。緘以同心繩。   <br />   裁為親身服。著以俱寢興。別來經年歲。歡心不同凌。   <br />   瀉酒置井中。誰能辨斗升。合如杯中水。誰能判淄澠。  </p>  <p align=\"center\">   <span class=\"style2\">搗衣詩</span>   <br />   衡紀無淹度。晷運倏如催。白露滋園菊。秋風落庭槐。   <br />   肅肅莎雞羽。烈烈寒螿啼。夕陰結空幕。宵月皓中閨。   <br />   美人戒裳服。簷高碪響發。楹長杵聲哀。微芳起兩袖。   <br />   輕汗染雙題。紈素既已成。君子行未歸。裁用笥中刀。   <br />   縫為萬里衣。盈篋自余手。幽緘俟君開。腰帶准疇昔。不知今是非。  </p>  <p align=\"center\">   <span class=\"style2\">七月七日夜詠牛女詩</span>   <br />   落日隱檐楹。升月照簾櫳。團團滿葉露。析析振條風。   <br />   蹀足循廣除。瞬目   <a target=\"_blank\" href=\"http://140.111.1.40/yitic/frc/frc12931.htm\">●</a>曾穹。雲漢有靈匹。彌年闕相從。   <br />   遐川阻暱愛。修渚曠清容。弄杼不成藻。聳轡騖前蹤。   <br />   昔離秋已兩。今聚夕無雙。傾河易回斡。款情難久悰。   <br />   沃若靈駕旋。寂寥雲幄空。留情顧華寢。遙心逐奔龍。   <br />   沉吟為爾感。情深意彌重。  </p>  <p align=\"center\">   <span class=\"style2\">喜雨詩</span>   <br />   朱明振炎氣。溽暑扇溫飆。羨彼明月輝。離畢經中宵。   <br />   思此相郊雲。既雨盈崇朝。上天愍憔悴。商羊自吟謠。  </p>  <p align=\"center\">   <span class=\"style2\">詠冬詩</span>   <br />   七宿乘運曜。三星與時滅。履霜冰彌堅。積寒風愈切。   <br />   繁雲起重陰。回飆流輕雪。園林粲斐皓。庭除秀皎潔。   <br />   墀瑣有凝污。逵衢無通轍。  </p>  <p align=\"center\">   <span class=\"style2\">泛湖歸出樓中望月詩</span>   <br />   日落泛澄瀛。星羅游輕橈。憩榭面曲汜。臨流對回潮。   <br />   輟策共駢筵。並坐相招要。哀鴻鳴沙渚。悲猿響山椒。   <br />   亭亭映江月。飀飀出谷飆。斐斐氣羃岫。泫泫露盈條。   <br />   近矚祛幽蘊。遠視蕩諠囂。晤言不知罷。從夕至清朝。  </p>  <p align=\"center\">   <span class=\"style2\">讀書詩</span>   <br />   賁園奚足慕。下帷故宜遵。山成由一簣。崇積始微塵。   <br />   虞軒雖眇莽。顏隰亦何人。  </p>  <p align=\"center\">   <span class=\"style2\">夜集歎乖詩</span>   <br />   詩人詠踟躕。騷者歌離別。誠哉曩日歡。展矣今夕切。   <br />   吾生赴遙命。質明即行轍。在貧故宜言。贈子保溫惠。   <br />   曷用書諸紳。久要亮有誓。  </p>  <p align=\"center\">   <span class=\"style2\">與孔曲阿別詩</span>   <br />   淒淒乘蘭秋。言餞千里舟。塗屆雲陽邑。邑宰有昔遊。   <br />   行人雖念路。為爾暫淹留。  </p>  <p align=\"center\">   <span class=\"style2\">詠螺蚌詩</span>   <br />   輕羽不高翔。自用弦綱羅。織鱗惑芳餌。故為釣所加。   <br />   螺蚌非有心。沉跡在泥沙。文無雕飾用。味非鼎俎和。  </p>  <p align=\"center\">   <span class=\"style2\">離合詩二首</span>   <br />   <strong>一</strong>   <br />   放棹遵遙塗。方與情人別。嘯歌亦何言。肅爾凌霜節。   <br />   <strong>二</strong>   <br />   夫人皆薄離。二友獨懷古。思篤子衿詩。山川何足苦。  </p>  <p align=\"center\">   <span class=\"style2\">夜集作離合詩</span>   <br />   四坐宴嘉賓。一客自遠臻。九言何所戒。十善故宜遵。  </p>  <p align=\"center\">   <span class=\"style2\">詩</span>   <br />   有客被褐前。投心自詢寫。自言擅聲名。不謝嬴甘賈。   <br />   臧否同消滅。誰能窮薪火。酈生無文章。西施整妖冶。   <br />   胡為空耿介。悲哉君志珼 。  </p>  <p align=\"center\">   <span class=\"style2\">詩</span>   <br />   夕坐苦多慮。行歌踐閨中。房櫳引傾月。步簷結春風。  </p>  <p align=\"center\">   <span class=\"style2\">雪賦</span>   <br />   歲將暮，時既昏，寒風積，愁雲繁。梁王不悅，游於兔園。迺置旨酒，命賓友，召鄒   <br />   生，延枚叟。相如末至，居客之右。俄而微霰零，密雪下。王迺歌〈北風〉於衛詩，   <br />   詠〈南山〉於周雅。授簡於司馬大夫曰：「抽子秘思，騁子妍辭，侔色揣稱，為寡人   <br />   賦之。」  </p>  <p align=\"center\">相如於是避席而起，逡巡而揖，曰：「臣聞雪宮建於東國，雪山峙於西域。   <br />   岐昌發詠於來思，姬滿申歌於黃竹。曹風以麻衣比色，楚謠以幽蘭儷曲。   <br />   盈尺則呈瑞於豐年，袤丈則表沴於陰德。雪之時義遠矣哉！   <br />   請言其始，若迺玄律窮，嚴氣升，焦溪涸，湯谷凝，火井滅，溫泉冰。   <br />   沸潭無湧，炎風不興，北戶墐扉，裸壤垂繒。於是河海生雲，朔漠飛沙。   <br />   連氛累靄，揜日韜霞。霰淅瀝而先集，雪紛糅而遂多。   <br />   其為狀也，散漫交錯，氛氳蕭索。藹藹浮浮，瀌瀌奕奕。聯翩飛灑，徘徊委積。   <br />   始緣甍而冒棟，終開簾而入隙。初便娟於墀廡，末縈盈於帷席。   <br />   既因方而為珪，亦遇圓而成璧。眄隰則萬頃同縞，瞻山則千嚴俱白。   <br />   於是臺如重壁，逵似連璐，庭列瑤階，林挺瓊樹。   <br />   皓鶴奪鮮，白鷳失素，紈袖慚冶，玉顏掩姱。   <br />   若乃積素未虧，白日朝鮮，爛兮若燭龍銜耀照崑山；   <br />   爾其流滴垂冰，緣霤承隅，粲兮若馮夷剖蚌列明珠。   <br />   至夫繽紛繁騖之貌，皓旰曒絜之儀，迴散縈積之勢，飛聚凝曜之奇，   <br />   固展轉而無窮，嗟難得而備知。若迺申娛翫之無已，夜幽靜而多懷。   <br />   風觸楹而轉響，月承幌而通暉。酌湘吳之醇酎，御狐貉之兼衣。   <br />   對庭鶤之雙舞，瞻雲雁之孤飛。踐霜雪之交積，憐枝葉之相違。   <br />   馳遙思於千里，願接手而同歸。  </p>  <p align=\"center\">鄒陽聞之，懣然心服，有懷妍唱，敬接末曲。於是迺作而賦積雪之歌。   <br />   歌曰：攜佳人兮披重幄，援綺衾兮坐芳縟；繚薰鑪兮炳明燭，酌桂酒兮揚清曲。   <br />   又續而為白雪之歌，   <br />   歌曰：曲既揚兮酒既陳，朱顏酡兮思自親；願低帷以膩枕，念解珮而褫紳；   <br />   怨年歲之易暮，傷後會之無因；君寧見階上之白雪，豈鮮耀於陽春！   <br />   歌卒，王迺尋繹吟翫，撫覽扼腕，顧謂枚叔：起而為亂。   <br />   亂曰：白羽雖白，質以輕兮；白玉雖白，空守貞兮。未若茲雪，因時興滅。   <br />   玄陰凝不昧其潔，太陽曜不固其節。節豈我名！潔豈我貞！憑雲陞降，從風飄零。   <br />   值物賦象，任地班形，素因遇立，汙隨染成。縱心皓然，何慮何營？  </p> "}