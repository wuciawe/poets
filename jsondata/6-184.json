{"id":"6-184","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>崔曙</b>      </font>     </strong>    </font>    <br />    <br />    定州人。開元進士。嘗賦明堂火珠詩有：〔夜來雙月滿，曙後一    <br />    星孤。〕句，以是得名。明年卒，遺一女名星星，人以為讖。    <br />    <br />    <b>     <font color=\"#FF6600\">古意</font>    </b>    <br />    綠筍總成竹，紅花亦成子。能當此時好，獨自幽閨裡。    <br />    夜夜苦更長，愁來不如死。   </p>   <p>    <font color=\"#FF6600\">     <b>宿大通和尚塔，敬贈如上人，兼呈常、孫二山人</b>    </font>    <br />    支公已寂滅，影塔山上古。更有真僧來，道場救諸苦。    <br />    一承微妙法，寓宿清淨土。身心能自觀，色相了無取。    <br />    森森松映月，漠漠雲近戶。嶺外飛電明，夜來前山雨。    <br />    然燈見棲鴿，作禮聞信鼓。曉霽南軒開，秋華淨天宇。    <br />    願言出世塵，雪兒申及甫。   </p>   <p>    <font color=\"#FF6600\">     <b>送薛據之宋州</b>    </font>    <br />    無媒嗟失路，有道亦乘流。客處不堪別，異鄉應共愁。    <br />    我生早孤賤，淪落居此州。風土至今憶，山河皆昔遊。    <br />    一從文章事，兩京春復秋。君去問相識，幾人今白頭。   </p>   <p>    <font color=\"#FF6600\">     <b>山下晚晴</b>    </font>    <br />    寥寥遠天淨，溪路何空濛。斜光照疏雨，秋氣生白虹。    <br />    雲盡山色暝，蕭條西北風。故林歸宿處，一葉下梧桐。   </p>   <p>    <font color=\"#FF6600\">     <b>潁陽東溪懷古</b>    </font>    <br />    靈溪氛霧歇，皎鏡清心顏。空色不映水，秋聲多在山。    <br />    世人久疏曠，萬物皆自閒。白鷺寒更浴，孤雲晴未還。    <br />    昔時讓王者，此地閉玄關。無以躡高步，淒涼岑壑間。   </p>   <p>    <b>     <font color=\"#FF6600\">早發交崖山還太室作</font>    </b>    <br />    東林氣微白，寒鳥急高翔。吾亦自茲去，北山歸草堂。    <br />    仲冬正三五，日月遙相望。蕭蕭過潁上，曨曨辨少陽。    <br />    川冰生積雪，野火出枯桑。獨往路難盡，窮陰人易傷。    <br />    傷此無衣客，如何蒙雪霜。   </p>   <p>    <font color=\"#FF6600\">     <b>奉試明堂火珠</b>    </font>    <br />    正位開重屋，凌空出火珠。夜來雙月滿，曙後一星孤。    <br />    天淨光難滅，雲生望欲無。遙知太平代，國寶在名都。   </p>   <p>    <b>     <font color=\"#FF6600\">途中曉發</font>    </b>    <br />    曉霽長風裡，勞歌赴遠期。雲輕歸海疾，月滿下山遲。    <br />    旅望因高盡，鄉心遇物悲。故林遙不見，況在落花時。   </p>   <p>    <font color=\"#FF6600\">     <b>緱山廟</b>    </font>    <br />    遺廟宿陰陰，孤峰映綠林。步隨仙路遠，意入道門深。    <br />    澗水流年月，山雲變古今。只聞風竹裡，猶有鳳笙音。   </p>   <p>    <b>     <font color=\"#FF6600\">同諸公謁啟母祠</font>    </b>    <br />    閟宮凌紫微，芳草閉閑扉。帝子復何在，王孫遊不歸。    <br />    春風鳴玉佩，暮雨拂靈衣。豈但湘江口，能令懷二妃。   </p>   <p>    <font color=\"#FF6600\">     <b>奉酬中書相公至日圓丘攝事合於中書後閣宿齋移止…之作</b>    </font>    <br />    典籍開書府，恩榮避鼎司。郊丘資有事，齋戒守無為。    <br />    宿霧蒙瓊樹，餘香覆玉墀。進經逢乙夜，展禮值明時。    <br />    勛共山河列，名同竹帛垂。年年佐堯舜，相與致雍熙。   </p>   <p>    <font color=\"#FF6600\">     <b>登水門樓，見亡友張貞期題望黃河詩，因以感興</b>    </font>    <br />    吾友東南美，昔聞登此樓。人隨川上逝，書向壁中留。    <br />    嚴子好真隱，謝公耽遠遊。清風初作頌，暇日復銷憂。    <br />    時與文字古，跡將山水幽。已孤蒼生望，空見黃河流。    <br />    流落年將晚，悲涼物已秋。天高不可問，掩泣赴行舟。   </p>   <p>    <font color=\"#FF6600\">     <b>對雨送鄭陵</b>    </font>    <br />    別愁復經雨，別淚還如霰。寄心海上雲，千里常相見。   </p>   <p>    <font color=\"#FF6600\">     <b>嵩山尋馮鍊師不遇</b>    </font>    <br />    青溪訪道凌煙曙，王子仙成已飛去。更值空山雷雨時，雲林薄暮歸何處。   </p>   <p>    <font color=\"#FF6600\">     <b>九日登望仙臺，呈劉明府容</b>    </font>    <br />    漢文皇帝有高臺，此日登臨曙色開。三晉雲山皆北向，二陵風雨自東來。    <br />    關門令尹誰能識，河上仙翁去不回。且欲近尋彭澤宰，陶然共醉菊花杯。   </p>   <p> </p>  </center> "}