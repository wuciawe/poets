{"id":"6-202","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>徐凝</b>   </font>  </div>  <p align=\"center\">睦州人。元和中官至侍郎。</p>  <p align=\"center\">   <b>    <font color=\"#FF6600\">送馬向入蜀</font>   </b>   <br />   遊子出咸京，巴山萬里程。白雲連鳥道，青壁遰猿聲。   <br />   雨雪經泥板，煙花望錦城。工文人共許，應紀蜀中行。  </p>  <p align=\"center\">   <b>    <font color=\"#FF6600\">送李補闕歸朝</font>   </b>   <br />   駟馬歸咸秦，雙鳧出海門。還從清切禁，再沐聖明恩。   <br />   禮樂中朝貴，文章大雅存。江湖多放逸，獻替欲誰論。  </p>  <p align=\"center\">   <b>    <font color=\"#FF6600\">送日本使還</font>   </b>   <br />   絕國將無外，扶桑更有東。來朝逢聖日，歸去及秋風。   <br />   夜泛潮回際，晨征蒼莽中。鯨波騰水府，蜃氣壯仙宮。   <br />   天眷何期遠，王文久已同。相望杳不見，離恨託飛鴻。  </p>  <p align=\"center\">   <b>    <font color=\"#FF6600\">題開元寺牡丹</font>   </b>   <br />   此花南地知難種，慚愧僧閒用意栽。海燕解憐頻睥睨，胡蜂未識更徘徊。   <br />   虛生芍葯徒勞妒，羞殺玫瑰不敢開。惟有數苞紅萼在，含芳只待舍人來。  </p>  <p align=\"center\">   <b>    <font color=\"#FF6600\">香爐峰</font>   </b>   <br />   香爐一峰絕，頂在寺門前。儘是玲瓏石，時生旦暮煙。  </p>  <p align=\"center\">   <b>    <font color=\"#FF6600\">白銅鞮</font>   </b>   <br />   騕褭錦障泥，樓頭日又西。留歡住不住，素齒白銅鞮。  </p>  <p align=\"center\">   <b>    <font color=\"#FF6600\">楊叛兒</font>   </b>   <br />   哀怨楊叛兒，駘蕩郎知否。香死博山爐，煙生白門柳。  </p>  <p align=\"center\">   <b>    <font color=\"#FF6600\">春寒</font>   </b>   <br />   亂雪從教舞，回風任聽吹。春寒能作底，已被柳條欺。  </p>  <p align=\"center\">   <b>    <font color=\"#FF6600\">廬山獨夜</font>   </b>   <br />   寒空五老雪，斜月九江雲。鐘聲知何處，蒼蒼樹裡聞。  </p>  <p align=\"center\">   <b>    <font color=\"#FF6600\">天台獨夜</font>   </b>   <br />   銀地秋月色，石樑夜溪聲。誰知屐齒盡，為破煙苔行。  </p>  <p align=\"center\">   <b>    <font color=\"#FF6600\">送寒巖歸士</font>   </b>   <br />   不掛絲纊衣，歸向寒巖棲。寒巖風雪夜，又過巖前溪。  </p>  <p align=\"center\">   <b>    <font color=\"#FF6600\">送陳司馬</font>   </b>   <br />   家寄茅洞中，身遊越城下。寧知許長史，不憶陳司馬。  </p>  <p align=\"center\">   <b>    <font color=\"#FF6600\">武夷山仙城</font>   </b>   <br />   武夷無上路，毛徑不通風。欲共麻姑住，仙城半在空。  </p>  <p align=\"center\">   <b>    <font color=\"#FF6600\">避暑二首</font>   </b>   <br />   一株金染密，數畝碧鮮疏。避暑臨溪坐，何妨直釣魚。  </p>  <p align=\"center\">斑多筒簟冷，髮少角冠清。避暑長林下，寒蟬又有聲。</p>  <p align=\"center\">   <b>    <font color=\"#FF6600\">浙西李尚書奏毀淫昏廟</font>   </b>   <br />   傳聞廢淫祀，萬里靜山陂。欲慰靈均恨，先燒靳尚祠。  </p>  <p align=\"center\">   <b>    <font color=\"#FF6600\">酬相公再遊雲門寺</font>   </b>   <br />   遠羨五雲路，逶迤千騎回。遺簪唯一去，貴賞不重來。  </p>  <p align=\"center\">   <b>    <font color=\"#FF6600\">杭州祝濤頭二首</font>   </b>   <br />   不道沙堤盡，猶欺石棧頑。寄言飛白雪，休去打青山。  </p>  <p align=\"center\">倒打錢塘郭，長驅白浪花。吞吳休得也，輸卻五千家。</p>  <p align=\"center\">   <b>    <font color=\"#FF6600\">問漁叟</font>   </b>   <br />   生事同漂梗，機心在野船。如何臨逝水，白髮未忘筌。  </p>  <p align=\"center\">   <b>    <font color=\"#FF6600\">雲封庵</font>   </b>   <br />   登巖背山河，立石秋風裡。隱見浙江濤，一尺東溝水。  </p>  <p align=\"center\">   <b>    <font color=\"#FF6600\">漢宮曲</font>   </b>   <br />   水色簾前流玉霜，趙家飛燕侍昭陽。掌中舞罷簫聲絕，三十六宮秋夜長。  </p>  <p align=\"center\">   <b>    <font color=\"#FF6600\">和嵩陽客月夜憶上清人</font>   </b>   <br />   獨夜嵩陽憶上仙，月明三十六峰前。瑤池月勝嵩陽月，人在玉清眠不眠。  </p>  <p align=\"center\">   <b>    <font color=\"#FF6600\">八月望夕雨</font>   </b>   <br />   今年八月十五夜，寒雨蕭蕭不可聞。如練如霜在何處，吳山越水萬重雲。  </p>  <p align=\"center\">   <b>    <font color=\"#FF6600\">觀浙江濤</font>   </b>   <br />   浙江悠悠海西綠，驚濤日夜兩翻覆。錢塘郭裡看潮人，直至白頭看不足。  </p>  <p align=\"center\">   <b>    <font color=\"#FF6600\">廬山瀑布</font>   </b>   <br />   虛空落泉千仞直，雷奔入江不暫息。今古長如白練飛，一條界破青山色。  </p>  <p align=\"center\">   <b>    <font color=\"#FF6600\">嘉興寒食</font>   </b>   <br />   嘉興郭裡逢寒食，落日家家拜掃回。唯有縣前蘇小小，無人送與紙錢來。  </p>  <p align=\"center\">   <b>    <font color=\"#FF6600\">憶揚州</font>   </b>   <br />   蕭娘臉下難勝淚，桃葉眉頭易得愁。天下三分明月夜，二分無賴是揚州。  </p>  <p align=\"center\">   <b>    <font color=\"#FF6600\">八月燈夕寄遊越施秀才</font>   </b>   <br />   四天淨色寒如水，八月清輝冷似霜。想得越人今夜見，孟家珠在鏡中央。  </p>  <p align=\"center\">   <b>    <font color=\"#FF6600\">八月十五夜</font>   </b>   <br />   皎皎秋空八月圓，常娥端正桂枝鮮。一年無似如今夜，十二峰前看不眠。  </p>  <p align=\"center\">   <b>    <font color=\"#FF6600\">題伍員廟</font>   </b>   <br />   千載空祠雲海頭，夫差亡國已千秋。浙波只有靈濤在，拜奠青山人不休。  </p>  <p align=\"center\">   <b>    <font color=\"#FF6600\">員嶠先生</font>   </b>   <br />   員嶠先生無白髮，海煙深處採青芝。逢人借問陶唐主，欲進冰蠶五色絲。  </p>  <p align=\"center\">   <b>    <font color=\"#FF6600\">莫愁曲</font>   </b>   <br />   玳瑁床頭刺戰袍，碧紗窗外葉騷騷。若為教作遼西夢，月冷如丁風似刀。  </p>  <p align=\"center\">   <b>    <font color=\"#FF6600\">寄白司馬</font>   </b>   <br />   三條九陌花時節，萬戶千車看牡丹。爭遣江州白司馬，五年風景憶長安。  </p>  <p align=\"center\">   <b>    <font color=\"#FF6600\">相思林</font>   </b>   <br />   遊客遠遊新過嶺，每逢芳樹問芳名。長林遍是相思樹，爭遣愁人獨自行。  </p>  <p align=\"center\">   <b>    <font color=\"#FF6600\">寄海嶠丈人</font>   </b>   <br />   萬丈只愁滄海淺，一身誰測歲華遙。自言來此雲邊住，曾看秦王樹石橋。  </p>  <p align=\"center\">   <b>    <font color=\"#FF6600\">寄潘先生</font>   </b>   <br />   至人知姓不知名，聞道黃金骨節輕。世上仙方無覓處，欲來西嶽事先生。  </p>  <p align=\"center\">   <b>    <font color=\"#FF6600\">宮中曲二首</font>   </b>   <br />   披香侍宴插山花，厭著龍綃著越紗。恃賴傾城人不及，檀妝唯約數條霞。  </p>  <p align=\"center\">身輕入寵盡恩私，腰細偏能舞柘枝。一日新妝拋舊樣，六宮爭畫黑煙眉。</p>  <p align=\"center\">   <b>    <font color=\"#FF6600\">七夕</font>   </b>   <br />   一道鵲橋橫渺渺，千聲玉珮過玲玲。別離還有經年客，悵望不如河鼓星。  </p>  <p align=\"center\">   <b>    <font color=\"#FF6600\">八月九月望夕雨</font>   </b>   <br />   八月繁雲連九月，兩回三五晦漫漫。一年悵望秋將盡，不得常娥正面看。  </p>  <p align=\"center\">   <b>    <font color=\"#FF6600\">喜雪</font>   </b>   <br />   長愛謝家能詠雪，今朝見雪亦狂歌。楊花道即偷人句，不那楊花似雪何。  </p>  <p align=\"center\">   <b>    <font color=\"#FF6600\">春飲</font>   </b>   <br />   烏家若下蟻還浮，白玉樽前倒即休。不是春來偏愛酒，應須得酒遣春愁。  </p>  <p align=\"center\">   <b>    <font color=\"#FF6600\">二月望日</font>   </b>   <br />   長短一年相似夜，中秋未必勝中春。不寒不暖看明月，況是從來少睡人。  </p>  <p align=\"center\">   <b>    <font color=\"#FF6600\">讀遠書</font>   </b>   <br />   兩轉三回讀遠書，畫簷愁見燕歸初。百花時節教人懶，雲髻朝來不欲梳。  </p>  <p align=\"center\">   <b>    <font color=\"#FF6600\">古樹</font>   </b>   <br />   古樹欹斜臨古道，枝不生花腹生草。行人不見樹少時，樹見行人幾番老。  </p>  <p align=\"center\">   <b>    <font color=\"#FF6600\">獨住僧</font>   </b>   <br />   百補袈裟一比丘，數莖長睫覆青眸。多應獨住山林慣，唯照寒泉自剃頭。  </p>  <p align=\"center\">   <b>    <font color=\"#FF6600\">傷畫松道芬上人（因畫釣台江山而逝）</font>   </b>   <br />   百法驅馳百年壽，五勞消瘦五株松。昨來聞道嚴陵死，畫到青山第幾重。  </p>  <p align=\"center\">   <b>    <font color=\"#FF6600\">觀釣台畫圖</font>   </b>   <br />   一水寂寥青靄合，兩崖崔崒白雲殘。畫人心到啼猿破，欲作三聲出樹難。  </p>  <p align=\"center\">   <b>    <font color=\"#FF6600\">荊巫夢思</font>   </b>   <br />   楚水白波風裊裊，荊門暮色雨蕭蕭。相思合眼夢何處，十二峰高巴字遙。  </p>  <p align=\"center\">   <b>    <font color=\"#FF6600\">浙東故孟尚書種柳</font>   </b>   <br />   孟家種柳東城去，臨水逶迤思故人。不似當時大司馬，重來得見漢南春。  </p>  <p align=\"center\">   <b>    <font color=\"#FF6600\">長洲覽古</font>   </b>   <br />   吳王上國長洲奢，翠黛寒江一道斜。傷見摧殘舊宮樹，美人曾插九枝花。  </p>  <p align=\"center\">   <b>    <font color=\"#FF6600\">卻歸舊山望月有寄</font>   </b>   <br />   年年明月總相似，大抵人情自不同。今夜故山依舊見，班家扇樣碧峰東。  </p>  <p align=\"center\">   <b>    <font color=\"#FF6600\">再歸松溪舊居宿西林</font>   </b>   <br />   五粒松深溪水清，眾山搖落月偏明。西林靜夜重來宿，暗記人家犬吠聲。  </p>  <p align=\"center\">   <b>    <font color=\"#FF6600\">玩花五首</font>   </b>   <br />   一樹梨花春向暮，雪枝殘處怨風來。明朝漸校無多去，看到黃昏不欲回。  </p>  <p align=\"center\">麴塵溪上素紅枝，影在溪流半落時。時人自惜花腸斷，春風卻是等閒吹。</p>  <p align=\"center\">朱霞焰焰山枝動，綠野聲聲杜宇來。誰為蜀王身作鳥，自啼還自有花開。</p>  <p align=\"center\">誰家躑躅青林裡，半見殷花焰焰枝。憶得倡樓人送客，深紅衫子影門時。</p>  <p align=\"center\">花到薔薇明艷絕，燕支顆破麥風秋。一番弄色一番退，小婦輕妝大婦愁。</p>  <p align=\"center\">   <b>    <font color=\"#FF6600\">長慶春</font>   </b>   <br />   山頭水色薄籠煙，久客新愁長慶年。身上五勞仍病酒，夭桃窗下背花眠。  </p>  <p align=\"center\">   <b>    <font color=\"#FF6600\">山鷓鴣詞</font>   </b>   <br />   南越嶺頭山鷓鴣，傳是當時守貞女。化為飛鳥怨何人，猶有啼聲帶蠻語。  </p>  <p align=\"center\">   <b>    <font color=\"#FF6600\">鄭女出參丈人詞</font>   </b>   <br />   鳳釵翠翹雙宛轉，出見丈人梳洗晚。掣曳羅綃跪拜時，柳條無力花枝軟。  </p>  <p align=\"center\">   <b>    <font color=\"#FF6600\">春雨</font>   </b>   <br />   花時悶見聯綿雨，雲入人家水毀堤。昨日春風源上路，可憐紅錦枉拋泥。  </p>  <p align=\"center\">   <b>    <font color=\"#FF6600\">和白使君木蘭花</font>   </b>   <br />   枝枝轉勢雕弓動，片片搖光玉劍斜。見說木蘭征戍女，不知那作酒邊花。  </p>  <p align=\"center\">   <b>    <font color=\"#FF6600\">正月十五夜呈幕中諸公</font>   </b>   <br />   宵遊二萬七千人，獨坐重城圈一身。步月遊山俱不得，可憐辜負白頭春。  </p>  <p align=\"center\">   <b>    <font color=\"#FF6600\">樂府新詩</font>   </b>   <br />   一聲盧女十三弦，早嫁城西好少年。不羨越溪歌者苦，採蓮歸去綠窗眠。  </p>  <p align=\"center\">   <b>    <font color=\"#FF6600\">春陪相公看花宴會二首</font>   </b>   <br />   丞相邀歡事事同，玉簫金管咽東風。百分春酒莫辭醉，明日的無今日紅。  </p>  <p align=\"center\">木蘭花謝可憐條，遠道音書轉寂寥。春去一年春又盡，幾回空上望江橋。</p>  <p align=\"center\">   <b>    <font color=\"#FF6600\">牡丹</font>   </b>   <br />   何人不愛牡丹花，占斷城中好物華。疑是洛川神女作，千嬌萬態破朝霞。  </p>  <p align=\"center\">   <b>    <font color=\"#FF6600\">過馬當</font>   </b>   <br />   風波隱隱石蒼蒼，送客靈鴉拂去檣。三月盡頭雲葉秀，小姑新著好衣裳。  </p>  <p align=\"center\">   <b>    <font color=\"#FF6600\">金谷覽古</font>   </b>   <br />   金谷園中數尺土，問人知是綠珠台。綠珠歌舞天下絕，唯與石家生禍胎。  </p>  <p align=\"center\">   <b>    <font color=\"#FF6600\">上陽紅葉</font>   </b>   <br />   洛下三分紅葉秋，二分翻作上陽愁。千聲萬片御溝上，一片出宮何處流。  </p>  <p align=\"center\">   <b>    <font color=\"#FF6600\">洛城秋砧</font>   </b>   <br />   三川水上秋砧發，五鳳樓前明月新。誰為秋砧明月夜，洛陽城裡更愁人。  </p>  <p align=\"center\">   <b>    <font color=\"#FF6600\">和川守侍郎緱山題仙廟</font>   </b>   <br />   王子緱山石殿明，白家詩句詠吹笙。安知散席人間曲，不是寥天鶴上聲。  </p>  <p align=\"center\">   <b>    <font color=\"#FF6600\">和夜題玉泉寺</font>   </b>   <br />   歲歲雲山玉泉寺，年年車馬洛陽塵。風清月冷水邊宿，詩好官高能幾人。  </p>  <p align=\"center\">   <b>    <font color=\"#FF6600\">和秋遊洛陽</font>   </b>   <br />   洛陽自古多才子，唯愛春風爛漫遊。今到白家詩句出，無人不詠洛陽秋。  </p>  <p align=\"center\">   <b>    <font color=\"#FF6600\">和嘲春風</font>   </b>   <br />   源上拂桃燒水發，江邊吹杏暗園開。可憐半死龍門樹，懊惱春風作底來。  </p>  <p align=\"center\">   <b>    <font color=\"#FF6600\">侍郎宅泛池</font>   </b>   <br />   蓮子花邊回竹岸，雞頭葉上蕩蘭舟。誰知洛北朱門裡，便到江南綠水遊。  </p>  <p align=\"center\">   <b>    <font color=\"#FF6600\">和侍郎邀宿不至</font>   </b>   <br />   蟾蜍有色門應鎖，街鼓無聲夜自深。料得白家詩思苦，一篇詩了一彈琴。  </p>  <p align=\"center\">   <b>    <font color=\"#FF6600\">自鄂渚至河南將歸江外留辭侍郎</font>   </b>   <br />   一生所遇唯元白，天下無人重布衣。欲別朱門淚先盡，白頭遊子白身歸。  </p>  <p align=\"center\">   <b>    <font color=\"#FF6600\">蠻入西川後</font>   </b>   <br />   守隘一夫何處在，長橋萬里只堪傷。紛紛塞外烏蠻賊，驅盡江頭濯錦娘。  </p>  <p align=\"center\">   <b>    <font color=\"#FF6600\">憶紫溪</font>   </b>   <br />   長憶紫溪春欲盡，千巖交映水回斜。巖空水滿溪自紫，水態更籠南燭花。  </p>  <p align=\"center\">   <b>    <font color=\"#FF6600\">誇紅槿</font>   </b>   <br />   誰道槿花生感促，可憐相計半年紅。何如桃李無多少，並打千枝一夜風。  </p>  <p align=\"center\">   <b>    <font color=\"#FF6600\">題縉雲山鼎池二首</font>   </b>   <br />   黃帝旌旗去不回，空餘片石碧崔嵬。有時風捲鼎湖浪，散作晴天雨點來。  </p>  <p align=\"center\">天地茫茫成古今，仙都凡有幾人尋。到來唯見山高下，只是不知湖淺深。</p>  <p align=\"center\">   <b>    <font color=\"#FF6600\">宿冽上人房</font>   </b>   <br />   浮生不定若蓬飄，林下真僧偶見招。覺後始知身是夢，更聞寒雨滴芭蕉。  </p>  <p align=\"center\">   <b>    <font color=\"#FF6600\">汴河覽古</font>   </b>   <br />   煬帝龍舟向此行，三千宮女采橈輕。渡河不似如今唱，為是楊家怨思聲。  </p>  <p align=\"center\">   <b>    <font color=\"#FF6600\">柬白丈人</font>   </b>   <br />   昔時丈人鬢髮白，千年松下鋤茯苓。今來見此松樹死，丈人斬新鬢髮青。  </p>  <p align=\"center\">   <b>    <font color=\"#FF6600\">覽鏡詞</font>   </b>   <br />   寶鏡磨來寒水清，青衣把就綠窗明。潘郎懊惱新秋髮，拔卻一莖生兩莖。  </p>  <p align=\"center\">   <b>    <font color=\"#FF6600\">寄玄陽先生</font>   </b>   <br />   不能相見見人傳，rv岸山中岱岸邊。顏貌只如三二十，道年三百亦藏年。  </p>  <p align=\"center\">   <b>    <font color=\"#FF6600\">白人</font>   </b>   <br />   暖風入煙花漠漠，白人梳洗尋常薄。泥郎為插瓏璁釵，爭教一朵牙雲落。  </p>  <p align=\"center\">   <b>    <font color=\"#FF6600\">奉酬元相公上元</font>   </b>   <br />   出擁樓船千萬人，入為台輔九霄身。如何更羨看燈夜，曾見宮花拂面春。  </p>  <p align=\"center\">   <b>    <font color=\"#FF6600\">奉和鸚鵡</font>   </b>   <br />   毛羽曾經翦處殘，學人言語道暄寒。任饒長被金籠闔，也免棲飛雨雪難。  </p>  <p align=\"center\">   <b>    <font color=\"#FF6600\">將至妙喜寺</font>   </b>   <br />   清風裊裊越水陂，遠樹蒼蒼妙喜寺。自有車輪與馬蹄，未曾到此波心地。  </p>  <p align=\"center\">   <b>    <font color=\"#FF6600\">紅蕉</font>   </b>   <br />   紅蕉曾到嶺南看，校小芭蕉幾一般。差是斜刀剪紅絹，捲來開去葉中安。  </p>  <p align=\"center\">   <b>    <font color=\"#FF6600\">見少室</font>   </b>   <br />   適我一簞孤客性，問人三十六峰名。青雲無忘白雲在，便可嵩陽老此生。  </p>  <p align=\"center\">   <b>    <font color=\"#FF6600\">語兒見新月</font>   </b>   <br />   幾處天邊見新月，經過草市憶西施。娟娟水宿初三夜，曾伴愁蛾到語兒。  </p>  <p align=\"center\">   <b>    <font color=\"#FF6600\">回施先輩見寄新詩二首</font>   </b>   <br />   九幽仙子西山卷，讀了絛繩繫又開。此卷玉清宮裡少，曾尋真誥讀詩來。  </p>  <p align=\"center\">紫河車裡丹成也，皂莢枝頭早晚飛。料得仙宮列仙籍，如君進士出身稀。</p>  <p align=\"center\">   <b>    <font color=\"#FF6600\">送沈亞之赴郢掾</font>   </b>   <br />   千萬乘驄沈司戶，不須惆悵郢中遊。幾年白雪無人唱，今日唯君上雪樓。  </p>  <p align=\"center\">   <b>    <font color=\"#FF6600\">答白公</font>   </b>   <br />   高景爭來草木頭，一生心事酒前休。山公自是仙人侶，攜手醉登城上樓。  </p> "}