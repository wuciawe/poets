{"id":"7-648","content":"   <div align=\"center\">   <span class=\"style1\">曾紆</span>  </div>  <p align=\"center\">（1073～1135）字公袞，晚號空青先生。江西臨川南豐人。北宋丞相曾布第   <br />   四子。曾布第四子，曾鞏之侄。北宋末南宋初散文家、詩人、書法家。  </p>  <p align=\"center\">   <span class=\"style2\">念奴嬌</span>   <br />   片帆暮落，正前村梅蕊，愁人如雪。東陌西溪長記得，疏影橫斜時節。   <br />   六出冰姿，玉人微步，笑裡輕輕折。蘭房沈醉，暗香曾共私竊。   <br />   回頭萬水千山，一枝重見處，離腸千結。料想臨鸞消瘦損，時把啼紅偷浥。   <br />   怎得伊來，許多幽恨，共撚青梢說。如今千里，斷魂空對明月。  </p>  <p align=\"center\">   <span class=\"style2\">上林春</span>   <br />   東苑梅繁，豪健放樂，醉倒花前狂客。靚妝微步，攀條弄粉，淩波遍尋青陌。   <br />   暗香墮靨。更飄近、霧鬟蟬額。倒金荷、念流光易失，幽姿堪惜。   <br />   惜花心、未甘鬢白。南枝上、又見尋芳消息。舊遊回首，前歡如夢，誰知等閒拋擲。   <br />   稠紅亂蕊，漫開遍、楚江南北。獨銷魂，念誰寄、故園春色。  </p>  <p align=\"center\">   <span class=\"style2\">秋霽</span>   <br />   木落山明，暮江碧，樓倚太虛寥廓。素手飛觴，釵頭笑取，金英滿浮桑落。   <br />   鬢雲慢約。酒紅拂破香腮薄。細細酌。簾外任教、月轉畫欄角。   <br />   當年快意登臨，異鄉節物，難禁離索。故人遠、淩波何在，惟有殘英共寂寞。   <br />   愁到斷腸無處著。寄寒香與，憑渠問訊佳時，弄粉吹花，為誰梳掠。  </p>  <p align=\"center\">   <span class=\"style2\">念奴嬌</span>   <br />   江城春晚，正海棠臨水，嫣然幽獨。秀色天姿真富貴，何必金盤華屋。   <br />   月下無人，雨中有淚，絕豔仍清淑。豐肌得酒，嫩紅微透輕縠。   <br />   曉日霧靄林深，佳人春睡思，朦朧初足。笑出疏籬，端可厭，桃李漫山粗俗。   <br />   銜子飛來，鴻鵠何在，千里移西蜀。明朝酒醒，亂紅那忍輕觸。  </p>  <p align=\"center\">   <span class=\"style2\">洞仙歌</span>   <br />   相如當日，曾奏淩雲賦。落筆縱橫妙風雨。   <br />   記揚鞭輦路，同醉金明，窮勝賞，不管重城已暮。   <br />   舊遊如夢覺，零落朋儕，遺墨淋漓尚如故。   <br />   況神洲北望，今已丘墟，傷白璧、久埋黃土。   <br />   但空似、靈光巋然存，悵朗月清風，更無玄度。  </p>  <p align=\"center\">   <span class=\"style2\">臨江仙</span>   <br />   後院短牆臨綠水，春風急管繁弦。問誰親按小嬋娟。玉堂真學士，琳館地行仙。   <br />   安得此身來此處，依稀一夢梨園。江南刺史謾垂涎。據鞍腸已斷，何況到樽前。  </p>  <p align=\"center\">   <span class=\"style2\">菩薩蠻</span>   <br />   山光冷浸清溪底。溪光直到柴門裡。臥對白萍洲。欹眠數釣舟。   <br />   溪山無限好。恨不相逢早。老病獨醒多。如此良夜何。  </p>  <p align=\"center\">   <span class=\"style2\">謁金門</span>   <br />   風淅瀝。窗外雪花初積。夢破小窗人寂寂。寒威無處敵。   <br />   強起飲君涓滴。清淚醉來沾臆。岐路即今多擁隔。弟兄無信息。  </p>  <p align=\"center\">   <span class=\"style2\">品令</span>   <br />   紋漪漲綠。疏靄連孤鶩。一年春事，柳飛輕絮，筍添新竹。   <br />   寂寞幽花，獨殿小園嫩綠。   <br />   登臨未足。悵遊子、歸期促。他年清夢千里，猶到城陰溪曲。   <br />   應有淩波，時為故人凝目。  </p> "}