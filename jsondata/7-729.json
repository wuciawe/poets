{"id":"7-729","content":"   <div align=\"center\">   <span class=\"style1\">管鑒</span>  </div>  <p align=\"center\">（約1190年前後在世）（文獻通考作董鑒）字明仲，龍泉（今屬浙江）人，徙臨   <br />   川（今江西撫州）。乾道九年（1173），范成大制置四川後東歸，道經峽州，時   <br />   管鑒為峽州守，見范成大《吳船錄》。淳熙十三年（1186）任廣東提刑，改轉運   <br />   判官，官至權知廣州經略安撫使。詞題所署干支，最遲者為甲辰生日，蓋淳熙十   <br />   一年（1184）。有《養拙堂詞》一卷。  </p>  <p align=\"center\">   <span class=\"style2\">念奴嬌‧癸已重九，同陳漢卿、張叔信、王任道登金石台作</span>   <br />   登高作賦，歎老來筆力，都非年少。古觀重遊秋色裡，冷怯西風吹帽。   <br />   千里江山，一時人物，迥出塵埃表。危欄同憑，皎然玉樹相照。   <br />   惆悵紫菊紅萸，年年簪髮、應笑人空老。北闕西江君賜遠，難得一枝來到。   <br />   莫話升沈，且乘閒暇，贏得清樽倒。飲酣歸暮，浩歌聲振林杪。  </p>  <p align=\"center\">   <span class=\"style2\">念奴嬌‧故有徐娘及悲歡之句</span>   <br />   楚山萬疊，悵高情、不比當年嵩少。官況全如秋淡薄，枉卻塵侵烏帽。   <br />   菊蕊猶青，茱萸未紫，節意憑誰表。故園何處，暮雲低盡殘照。   <br />   追念往昔佳辰，樽前絕唱，未覺徐娘老。聚散悲歡回首異，今歲古台誰到。   <br />   藉甚聲名，難忘風味，何日重傾倒。交情好在，雁書頻寄雲杪。  </p>  <p align=\"center\">   <span class=\"style2\">念奴嬌‧丙申十二月六日賞梅，聞岑守得祠、下政將赴代歸有日喜見於辭</span>   <br />   寒梢冰破，問何人遠寄、江南春色。似是天憐為客久，報我春歸消息。   <br />   茅舍疏籬，故園開處，兩歲關山隔。天涯重見，向人風味如昔。   <br />   誰念月底風前，當時青鬢、漸與花顏白。不恨一番花陰早，恨把年華虛擲。   <br />   嚼蕊含香，攀條覓句，拚醉禁愁得。酒醒還是，夢魂數遍歸驛。  </p>  <p align=\"center\">   <span class=\"style2\">念奴嬌‧移節嶺表，宋子淵置酒後堂餞別，出詞付二姬歌以侑觴，席間和</span>   <br />   兩鬟嬌小，向樽前、未省修蛾攢碧。唱得主人英妙句，氣壓三江七澤。   <br />   病怯遐征，老添離抱，我是愁堆積。故園歸夢，等閒吹墮南國。   <br />   況是耐久交情，經年方幸，接從容辭色。告別匆匆聊共醉，惜此分陰如璧。   <br />   錦瑟華堂，明朝回望，暮靄迷空隙。相思何處，風林月掛纖魄。  </p>  <p align=\"center\">   <span class=\"style2\">水龍吟‧吸江，皆亭名</span>   <br />   小舟橫截西江，曉來風靜無塵起。霜餘日暖，東君見效，梅梢春醉。   <br />   壯觀亭高，通幽徑遠，吸江臨水。任全拋簿領，攜家訪古，清泉畔、疏陰裡。   <br />   楚蜀江山分處，望神京、三千餘里。才高命偶，功名休羨，紛紛餘子。   <br />   強健身心，團欒樽酒，此遊須記。便他年富貴，園林鐘鼓，只如今是。  </p>  <p align=\"center\">   <span class=\"style2\">水龍吟‧夷陵雪作</span>   <br />   曉來密雪如篩，望中瑩徹還如洗。梅花過了，東風未放，滿城桃李。   <br />   碎翦瓊英，高林低樹，巧裝勻綴。更江山秀髮，田疇清潤，滿眼是、豐年意。   <br />   誰念危樓獨倚。共飄零、茫茫天外。毫端句澀，杯中酒減，歡情難寄。   <br />   天為淒涼，暫時遮盡，黃茅白葦。但神州目斷，珠宮玉闕，緲三千里。  </p>  <p align=\"center\">   <span class=\"style2\">水調歌頭‧同張子儀諸公泛舟北渚，席間用子儀韻</span>   <br />   平生五湖興，夢想白蘋洲。只今何處，捲簾波影漾風鉤。   <br />   況值晚天新霽，菱葉荷花如拭，香翠擁行舟。卻為湖山好，牽思繞皇州。   <br />   柳邊堤，竹裡閣，舊曾遊。恍然重到，不知身世此淹留。   <br />   且對碧梧修竹，領略好風涼月，大白與重浮。欲和淩雲賦，佳思苦難酬。  </p>  <p align=\"center\">   <span class=\"style2\">水調歌頭‧後十日，子儀相招遊倉司後圃，艤舟堤岸，醉中再賦</span>   <br />   涼意在何許，高柳蔭汀洲。移船藕花深處，待得月如鉤。   <br />   一抹晚山殘照，十頃醉紅香綠，百柂列瓊舟。浩歌激蒼莽，豪氣溢神州。   <br />   泛芙蓉，依綠水，並英遊。明年此會，可憐獨是賈胡留。   <br />   賴有瀛洲仙子，少駐雲霄高步，相與慰沈浮。富貴儻來爾，有酒且相酬。  </p>  <p align=\"center\">   <span class=\"style2\">水調歌頭‧同子儀、韋之登舟青閣，用韋之韻</span>   <br />   秋色浩無際，風露洗晴空。登臨江山勝處，樓倚最高峰。   <br />   好是夕陽低後，四野暮雲齊斂，遮盡遠山重。城郭參差裡，煙樹有無中。   <br />   坐間客，才論斗，氣如虹。揮毫萬字，舉雙白眼送飛鴻。   <br />   莫問梅仙丹灶，休覓山靈蕙帳，追憶採芝翁。便草淩雲賦，歸奏大明宮。  </p>  <p align=\"center\">   <span class=\"style2\">水調歌頭‧次韻以謝</span>   <br />   一雨洗煩溽，天氣爽如秋。江山佳處，眼明重見舊交遊。   <br />   去國三千餘里，俯視朝宗一水，共笑此生浮。幸我扁舟具，歸欲問菟裘。   <br />   歎君才，方進用，豈容休。鑾坡鳳沼，情知不為蜀人留。   <br />   便恐升沈各異，後日相逢無處，別語易成愁。記取平安使，時訪荻花洲。  </p>  <p align=\"center\">   <span class=\"style2\">水調歌頭‧大雪登望京樓</span>   <br />   南雪不到地，今雪瑞非常。堆簷平砌，晚來風定轉飛揚。   <br />   浩蕩乾坤無際，洗盡蠻煙瘴霧，和氣遍遐荒。滿眼豐年意，民共樂時康。   <br />   倚瓊樓，臨玉樓，舉瑤觴。高吟低唱，從他減盡少年狂。   <br />   且趁明年春好，整頓雨犁風＿，歸去老農桑。喚起江南夢，先到水雲鄉。  </p>  <p align=\"center\">   <span class=\"style2\">水調歌頭‧夷陵九日</span>   <br />   舉俗愛重九，秋至不須悲。登臨昔賢勝地，空愧主人誰。   <br />   滾滾長江不盡，疊疊青山無數，千載揖高姿。況有賢賓客，同醉此佳時。   <br />   坐間菊，青作袂，玉為肌。香英泛酒，風流絕勝酌酴醾。   <br />   莫話龍山高會，只作東籬幽想，應有故人思。北望江南路，回首暮雲披。  </p>  <p align=\"center\">   <span class=\"style2\">水調歌頭</span>   <br />   舉俗愛重九，我輩更鍾情。良辰好景，賞心樂事古難並。   <br />   正是朝廷閒暇，四序均調玉燭，一路慶豐登。況值循良守，酒與政俱成。   <br />   倚危亭，持玉斝，泛金英。風高日淡，一天秋色共澄清。   <br />   指點雲間岳鎮，壽與兩宮齊久，天地永成平。歲歲同民樂，持此報君恩。  </p>  <p align=\"center\">   <span class=\"style2\">滿江紅‧北岩寺餞別張子儀，醉歸口占</span>   <br />   百罰深杯，都不記、歸來時節。仿佛聽、重城更鼓，催成離缺。   <br />   江上愁心山斂翠，津頭夜色沙如雪。漸中年、懷抱更深交，難為別。   <br />   歌聲緩，行雲歇。樽酒散，香塵滅。想來宵何處，亂山明月。   <br />   得意春風群玉府，第名早晚黃金闕。但相思、莫遣雁來時，音書絕。  </p>  <p align=\"center\">   <span class=\"style2\">滿江紅‧寄壽宋子淵，宋生朝先餘一日</span>   <br />   去歲茲辰，記稱壽、曾陪燕席。明朝更、屈公扶醉，相過為客。   <br />   間世生賢元自異，偶然先後歡連日。悵如今、五嶺望三湘，雲霄隔。   <br />   松鶴算，珪璋德。廊廟器，神仙格。想樽前仍唱，雪中晴色。   <br />   <span class=\"style5\">去歲嘗有詞云：要知他日調元手，看取今朝雪裡松。</span>   <br />   公上清都調鼎鼐，我歸舊隱尋泉石。願年年、東閣燕嘉賓，常相憶。  </p>  <p align=\"center\">   <span class=\"style2\">滿江紅‧清明前三日登清暉作</span>   <br />   十日狂風，都斷送、杏花紅去。卻是有、海棠枝上，一分春住。   <br />   桃葉桃根渾未覺，櫻桃楊柳成輕負。強樽前、抖擻舊精神，誰能許。   <br />   時不再，歡難屢。心未老，杯頻舉。尚不妨領略，登臨佳處。   <br />   山接武陵餘勝氣，江吞大別仍東注。歎聖賢、功業與江山，無今古。  </p>  <p align=\"center\">   <span class=\"style2\">洞仙歌‧訪鄭德興郎中留飲</span>   <br />   悠然堂上，山色渾如畫。堂下梅花未多謝。   <br />   向小亭、留客處，晴雪初飛，香四面，不比茅簷低亞。   <br />   綠窗簾盡捲，吹到眉心，點綴新妝稱閒雅。   <br />   緩歌喉、餘舞態，雲遏風回，須通道、欲買青春無價。   <br />   任匆匆、歸去酒醒時，鎮夢繞瓊梢，月寒清夜。  </p>  <p align=\"center\">   <span class=\"style2\">洞仙歌‧夜宴梁季全大卿賞牡丹作</span>   <br />   化工妙手，慣與花為主。忍便摧殘任風雨。   <br />   翦姚黃、移魏紫，齊集梁園，春豔豔，何必樽前解語。   <br />   繡屏深照影，簾密收香，夜久寒生費調護。   <br />   寶杯翻、銀燭爛，客醉忘歸，共惜此、芳菲難遇。   <br />   看明年、紫禁繞鶯花，謾相望、春風五雲深處。  </p>  <p align=\"center\">   <span class=\"style2\">驀山溪‧饒沈公雅移漕江東</span>   <br />   潛藩報政，玉座勤深眷。假節上青霄，正霜風、輕寒翦翦。   <br />   天香懷袖，凝燕得從容，占喜色，送新聲，瀲灩金荷滿。   <br />   趣裝入相，盛事應重見。盡待苦留連，怕九重、興思見晚。   <br />   休文未老，金帶稱圍腰，丹禁密，鳳池深，不但長安遠。  </p>  <p align=\"center\">   <span class=\"style2\">驀山溪‧甲辰生日醉書示兒輩</span>   <br />   老來生日，漸覺心情懶。卯酒帶春酲，更昨來、東風已轉。   <br />   衰顏易改，不用看傳神，歡意淺，酒腸慳，孤負深深勸。   <br />   浮雲富貴，本自無心羨。金帶便圍腰，也應似、休文瘦減。   <br />   君恩未報，何日賦歸歟，三徑樂，五湖遊，趁取身強健。  </p>  <p align=\"center\">   <span class=\"style2\">蝶戀花‧既出院，方見所賦，以“玉山高    <br />    並兩峰寒”為韻，尚餘並字，因為足之   </span>   <br />   樓倚雲屏江瀉鏡。樽俎風流，地與人俱勝。酒力易消風力勁。歸時城郭煙生暝。   <br />   幕府俊遊常許並。可惜佳辰，獨阻登臨興。妙語流傳空歎詠。一時珠玉交相映。  </p>  <p align=\"center\">   <span class=\"style2\">定風波‧侍兒，子儀命足成詞，戲作</span>   <br />   秋入華堂一味清。四山環碧眼雙明。欲送主人天上去。無緒。一樽已帶別離情。   <br />   洞府桃花常許見。●●。為誰特地惜娉婷。   <br />   時子儀侍兒久不肯出。只待明年春醉裡。偎倚。耳邊聽喚狀元聲。  </p>  <p align=\"center\">   <span class=\"style2\">鷓鴣天‧席上贈別</span>   <br />   楊柳梢頭月未殘。杏花開盡卻春寒。賓鴻社燕尋常別，渭北江東別更難。   <br />   樽欲盡，夜將闌。明朝馬首便長安。懸知不作人間住，歸去春風玉筍班。  </p>  <p align=\"center\">   <span class=\"style2\">鷓鴣天</span>   <br />   山色初晴翠拂雲。畫橋流水碧粼粼。一樽不盡登臨興，歸及西湖二月春。   <br />   班綴舊，詔除新。穩看騰踏上星辰。回頭卻望塵凡處，應記塵凡有故人。  </p>  <p align=\"center\">   <span class=\"style2\">鷓鴣天‧為妻壽</span>   <br />   前日新冬舉壽觴。今朝喜色又非常。一陽生後逢生日，日漸舒長壽更長。   <br />   移晚宴，慶新堂。堂前高竹早梅芳。年年一為梅花醉，醉到千回鬢未霜。  </p>  <p align=\"center\">   <span class=\"style2\">鷓鴣天‧宋子淵生日</span>   <br />   富貴樓臺玉琢成。更移玉節下西清。才高不數梅花賦，笑撚瓊苞泛壽觥。   <br />   蓮幕靜，寶香凝。春風和氣自然生。要知他日調元手，看取今朝雪裡情。  </p>  <p align=\"center\">   <span class=\"style2\">鷓鴣天‧為薛子昭壽</span>   <br />   燕寢香中錦帳郎。二年和氣藹蒸湘。鬢間不減當年綠，眉上新添一點黃。   <br />   征詔近，壽筵長。乍晴人意喜非常。燕鶯休苦留春住，歸趁薰風殿閣涼。  </p>  <p align=\"center\">   <span class=\"style2\">朝中措‧為文倅元益壽。元益，陳魯公之婿</span>   <br />   十年班綴近彤庭。一笑下霓旌。好是平分風月，新秋特地涼生。   <br />   華堂燕喜，流霞觴滿，彩戲衣輕。要識他年榮貴，從來玉潤冰清。  </p>  <p align=\"center\">   <span class=\"style2\">朝中措‧以海錯為唐守壽</span>   <br />   暖風簾幕捲春陰。歌吹畫堂深。雲袖纖纖捧玉，霞觴灩灩浮金。   <br />   佳辰恨我，空傳善頌，阻綴朋簪。莫笑海濱鄉味，樽前會有知音。  </p>  <p align=\"center\">   <span class=\"style2\">朝中措‧遊王沅州山亭</span>   <br />   清江繞舍竹成陰。秋日共登臨。地與主人俱勝，情如酒盞方深。   <br />   故園何處，時因望眼，聊寄歸心。抖擻一襟涼韻，不教簿領塵侵。  </p>  <p align=\"center\">   <span class=\"style2\">朝中措‧立夏日觀酴醾作</span>   <br />   一年春事到酴醾。何處更花開。莫趁垂楊飛絮，且隨紅藥翻階。   <br />   倦遊老矣，肯因名宦，孤負銜杯。寄語故園桃節，明年留待歸來。  </p>  <p align=\"center\">   <span class=\"style2\">柳梢青‧次韻趙德莊</span>   <br />   神仙墮謫。天為賦與，經綸才識。蓋代聲名，宗英惟向，翰林頌白。   <br />   黃堂一笑留客。算此處、淹留未得。且對清樽，高談風月，厭厭今夕。  </p>  <p align=\"center\">   <span class=\"style2\">柳梢青‧七夕諸公祖席</span>   <br />   淡雲微月。又是一年，新秋佳節。天上歡期，人間何事，翻成離別。   <br />   清樽欲醉還歇。怕飲散、匆匆話別。若是經年，得回相見，甘心愁絕。  </p>  <p align=\"center\">   <span class=\"style2\">好事近‧張子儀席上</span>   <br />   風掃暮雲空，依舊四山環碧。珍重主人清意，放梅梢春色。   <br />   靘妝清唱兩無塵，蓮步繡鞋窄。莫怪十分沈醉，為教人消得。  </p>  <p align=\"center\">   <span class=\"style2\">好事近</span>   <br />   列炬照梅花，仰看滿空春雪。翠幕沈沈天淨，掛一鉤新月。   <br />   微風不動暖光融，金杯墮瓊屑。仿佛暗香吹夢，醉廣寒宮闕。  </p>  <p align=\"center\">   <span class=\"style2\">好事近‧為妻壽</span>   <br />   鴛瓦曉霜濃，酒力漸消寒力。好是一堂和氣，勝十分春色。   <br />   髯翁笑領彩衣郎，同祝壽千百。看取明年歡宴，更強如今日。  </p>  <p align=\"center\">   <span class=\"style2\">好事近‧有湖北之召</span>   <br />   楚觀落成初，還是詔書催發。卻似愛山堂上，拜新除時節。   <br />   要知君自棟樑材，開藩暫南越。早建明堂一柱，去扶持天闕。  </p>  <p align=\"center\">   <span class=\"style2\">桃源憶故人‧鄭德輿餞別元益，余亦預席。醉中諸姬索詞，為賦一闋</span>   <br />   壽芽初長香英嫩。拾翠芳洲春近。倩笑臉霞羞褪。真個都風韻。   <br />   垂鬟小舞么歌趁。鶯語綠楊嬌困。多少舊愁新恨。一醉渾消盡。  </p>  <p align=\"center\">   <span class=\"style2\">桃源憶故人</span>   <br />   小園日日狂風雨。幾陣桃花紅去。惟有綠窗朱戶。春色常如許。   <br />   歌聲屢喚飛雲駐。銷得行人且住。倒盡玉壺春露。醉到無愁處。  </p>  <p align=\"center\">   <span class=\"style2\">菩薩蠻‧德輿餞別坐間作</span>   <br />   今日雲山堂上客。明朝真個雲山隔。人不似行雲。相隨長短亭。   <br />   堂空歌韻響。清切緣雲上。留住莫教飛。怕如人別離。  </p>  <p align=\"center\">   <span class=\"style2\">浣溪沙‧餞別陳漢卿于張叔信後堂，席上用叔信韻</span>   <br />   金殿晨趨玉佩蒼。君才久合侍龍章。花磚學士紫薇郎。   <br />   小試一麾行促詔，暫留千騎且飛觴。夜堂歌暖借春光。  </p>  <p align=\"center\">   <span class=\"style2\">浣溪沙</span>   <br />   穠李花開雪滿空。縞裙香袂儼春容。豔妝一笑喜相逢。   <br />   擬倩清歌留白日，且扶殘醉殢東風。好遲留處卻匆匆。  </p>  <p align=\"center\">   <span class=\"style2\">浣溪沙</span>   <br />   十里狂風特地晴。天工著意送行人。負他桃李十分春。   <br />   杜宇已催歸思亂，啼鶯休惹客愁新。晚風溪路淨無塵。  </p>  <p align=\"center\">   <span class=\"style2\">浣溪沙‧壽程將</span>   <br />   小小梅花巧耐寒。曛曛晴日醉醒間。茶甌金縷鷓鴣斑。   <br />   三壽作朋須共醉，一杯留客未應慳。酒腸如海壽如山。  </p>  <p align=\"center\">   <span class=\"style2\">醉落魄‧正月二十日張園賞海棠作</span>   <br />   春陰漠漠。海棠花底東風惡。人情不似春情薄。守定花枝，不放花零落。   <br />   綠樽細細供春酌。酒醒無奈愁如昨。殷勤待與東風約。莫苦吹花，何似吹愁卻。  </p>  <p align=\"center\">   <span class=\"style2\">醉落魄‧三月十日賞酴靡，時坐客沈、趙與余將終更花干復議歸蜀醉中口占</span>   <br />   春愁無力。酴醾嬌軟難禁摘。風流徹骨香無敵。積玉團珠，明月夜同色。   <br />   花時易失歡難得。樽前半是將行客。為花一醉何須惜。明歲花時，何處謾相憶。  </p>  <p align=\"center\">   <span class=\"style2\">醉落魄‧後兩日，再拉同官，席上用前韻</span>   <br />   寒欺酒力。一番風雨花如摘。酴醾不與群花敵。笑吐清香，獨自殿春色。   <br />   春愁惟酒消除得。何妨常滿坐中客。因花更把光陰惜。莫待春歸，空對花梢憶。  </p>  <p align=\"center\">   <span class=\"style2\">醉落魄‧中秋前一日，餞潘德鄜於花光，用德鄜韻</span>   <br />   碧雲暮合。不教預賞中秋月。涼生楚觀風初歇。山影沈沈，相對兩奇絕。   <br />   湘人悵望黃金節。只愁酒散仙舟發。憑誰為與＿娥說。明夜雖圓，空照人離別。  </p>  <p align=\"center\">   <span class=\"style2\">生查子</span>   <br />   天教百媚生，賦得多情怨。背整玉搔頭，寬了黃金釧。   <br />   情隨歌意深，故故回嬌眄。不是不相知，只為難相見。  </p>  <p align=\"center\">   <span class=\"style2\">虞美人‧送杏花與陸仲虛</span>   <br />   一枝繁杏千紅蕊。醲笑東風裡。恰如歌院曉妝遲。簇簇嬌嬈同步、出深閨。   <br />   風流蓮幕鶯花主。持送花深處。花多莫便著情偏。一一淡勻深注、總堪憐。  </p>  <p align=\"center\">   <span class=\"style2\">虞美人‧與客賞海棠，憶去歲臨川所賦，悵然有遠宦之歎。晚過楚塞作</span>   <br />   海棠花下春風裡。曾拚千場醉。如今老去謾情多。步繞芳叢無力、奈春何。   <br />   蜀鄉不遠長安遠。相向空腸斷。不如攜客過西樓。卻是江山如畫、可消憂。  </p>  <p align=\"center\">   <span class=\"style2\">臨江仙‧十一月二十六日，雪霽，行武陵道中，江山瑩徹，不類人世</span>   <br />   昨日武陵溪上雪，今朝特地開晴。故留佳景付行人。瓊田千頃熟，琪樹萬珠春。   <br />   好是長松飄墜屑，天花時下繽紛。桃源何處更尋真。腰懸明月佩，直訪玉華君。  </p>  <p align=\"center\">   <span class=\"style2\">臨江仙</span>   <br />   三月更當三十日，留春不住春歸。問春還有再來時。臘前梅蕊破，相見未為遲。   <br />   不似人生無定據，匆匆聚散難期。水遙山遠謾相思。情知難捨棄，何似莫分飛。  </p>  <p align=\"center\">   <span class=\"style2\">清平樂</span>   <br />   未春先暖。天與梅花便。點檢枝頭開已遍。一一檀心粉面。   <br />   巡簷索笑題詩。老懷不似當時。猶有惜花心在，等閒羌管休吹。  </p>  <p align=\"center\">   <span class=\"style2\">點絳唇‧拉同官賞海棠</span>   <br />   酒困詩慵，一春拚被花枝惱。豔妝濃笑。那更花中好。   <br />   不著清樽，持底寬愁抱。須顛倒。晚風如掃。忍見枝頭少。  </p>  <p align=\"center\">   <span class=\"style2\">點絳唇</span>   <br />   去歲今朝，海棠桃杏開都遍。今年花晚。不恨春情淺。   <br />   旋旋花開，圖得春長速。且留戀。愛花心眼。常與花為伴。  </p>  <p align=\"center\">   <span class=\"style2\">酒泉子‧唐德興為海棠賦酒泉子詞，而樽前無能歌者，即席用韻</span>   <br />   春色十分。付與海棠枝上滿。清樽我亦十分傾。未忘情。   <br />   陽春一曲喚愁醒。可惜無人歌此曲，須君別院惱春酲。繞梁聲。  </p>  <p align=\"center\">   <span class=\"style2\">酒泉子</span>   <br />   清夜將分。有酒為誰花下滿，相逢軒蓋暫時傾。故人情。   <br />   海棠欲睡照教醒。燭影花光渾似錦，伴君佳句解人酲。恨無聲。  </p>  <p align=\"center\">   <span class=\"style2\">青玉案‧永春夜宴張叔信後堂，席上用韻</span>   <br />   相逢何處梅花好。深院宇、笙歌繞。春入侯門長不老。   <br />   羅幃繡幕，護香藏粉，卻許行人到。   <br />   遏雲清唱傾城笑。玉面花光互相照。銀燭頻更樽屢倒。   <br />   明年應是，對花相憶，君已班清要。  </p>  <p align=\"center\">   <span class=\"style2\">阮郎歸‧以紅酒為馬倅壽</span>   <br />   淺寒天氣雨催冬。梅梢糝嫩紅。天教來壽黑頭公。和羹信已通。   <br />   斟灩灩，勸重重。新＿琥珀濃。他年賜酒拆黃封。還思此會同。  </p>  <p align=\"center\">   <span class=\"style2\">木蘭花‧唐守生日</span>   <br />   亂花飛絮。卻是一年春好處。留住韶光。共醉蓬萊日月長。   <br />   翻階紅藥。天上東風傳近約。綠遍庭槐。看取除書一併來。  </p>  <p align=\"center\">   <span class=\"style2\">西江月</span>   <br />   夜雨落花滿地，曉風飛絮連天。苦無春恨可縈牽。只數年華暗換。   <br />   生意惟添白髮，化工不染朱顏。老來愈覺欠清閒。夢想故園春晚。  </p>  <p align=\"center\">   <span class=\"style2\">西江月‧為細君壽</span>   <br />   好個今年生日，滿堂兒女團欒。歌聲不似笑聲暄。滿捧金杯爭勸。   <br />   富貴功名任運，佳辰樂事隨緣。白頭相守願年年。只恁樽前長健。  </p>  <p align=\"center\">   <span class=\"style2\">鵲橋仙</span>   <br />   中秋重九，等閒虛過，多病全疏酒盞。初寒時候試新醅，正好為、霜螯持滿。   <br />   詩情未減，酒腸寬在，且趁樽前強健。百年三萬六千場，試屈指、如今過半。  </p>  <p align=\"center\">   <span class=\"style2\">鵲橋仙‧重九前一日遊向氏江東二園</span>   <br />   東皋圃隱，木犀開後，香遍江東十里。因香招我渡江來，悄不記、重陽青蕊。   <br />   人生行樂，宦遊佳處，閑健莫辭清醉。不寒不暖不陰晴，正是好、登臨天氣。  </p>  <p align=\"center\">   <span class=\"style2\">鵲橋仙‧八月二十八日壽唐子才</span>   <br />   中秋過了，重陽將近，正是一年佳處。棖黃橘綠總尋常，看丹桂、餘香再吐。   <br />   胸中星斗，筆端風雨，定約蟾宮高步。賜袍歸帶御爐薰，共歲歲、斑衣戲舞。  </p>  <p align=\"center\">   <span class=\"style2\">南鄉子‧張子儀席上作</span>   <br />   簷外雪紛紛。霧閣雲窗氣自溫。謾道使台霜樣峻，情親。引到壺中別有春。   <br />   樽酒負殷勤。病減杯中量幾分。十五年間無限事，休論。說與梅花解笑人。  </p>  <p align=\"center\">   <span class=\"style2\">玉蓮環‧泊英州鐘石鋪</span>   <br />   江上青山無數。綠陰深處。夕陽猶在繫扁舟，為佳景、留人住。   <br />   已辦一蓑歸去。江南煙雨。有情鷗鷺莫驚飛，便相約、長為侶。   <br />  </p> "}