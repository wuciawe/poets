{"id":"7-534","content":"   <div align=\"center\">   <span class=\"style1\">陳德武</span>  </div>  <p align=\"center\">   <span class=\"style2\">水龍吟‧西湖懷古</span>   <br />   東南第一名州，西湖自古多佳麗。臨堤台榭，畫船樓閣，遊人歌吹。   <br />   十里荷花，三秋桂子，四山晴翠。使百年南渡，一時豪傑，都忘卻、平生志。   <br />   可惜天旋時異。藉何人、雪當年恥。登臨形勝，感傷今古，發揮英氣。   <br />   力士推山，天吳移水，作農桑地。借錢塘潮汐，為君洗盡，岳將軍淚。   <br />   <br />   <span class=\"style2\">水龍吟‧次韻寄別葉尹</span>   <br />   花驄柳外頻嘶，使君底事拼人去。圯橋風月，睢陵桃李，幾回良遇。   <br />   我待君來，他催君去，誰留君住。想尊空北海，詩成東閣，這都是、歡娛處。   <br />   寶月才圓又缺，況人生、會難離易。馭風無計，縮地無術，問天無語。   <br />   枯海為爐，赭山為炭，盡燒愁緒。把一心天地，一家南北，此身堪寄。  </p>  <p align=\"center\">   <span class=\"style2\">水龍吟‧偶見窗外桃花數朵，遂成此調以寓意焉</span>   <br />   驛樓歲暮蕭條，小桃何事迎人笑。無言如訴，命暌王母，信沈青鳥。   <br />   靨瘦繁霜，脂銷零雨，夢寒清曉。自劉郎去後，天臺路隔，知孤負、春多少。   <br />   今日玉驄來到。喜相逢、菱花孤照。清幽誰伴，黃花告謝，芙蓉云老。   <br />   早趁東風，移根換葉，脫身池沼。卜佳期，前度琴心一曲，作相思調。   <br />   <br />   <span class=\"style2\">水龍吟‧和雪後過瓜洲渡韻</span>   <br />   問津揚子江頭，滔滔潮汐東流去。六朝文物，千年陳跡，幾更烏兔。   <br />   天限東南，水流今古，地分吳楚。喜壯遊千里，桑孤蓬矢，功名事、儒生語。   <br />   翹首石頭城北，簇樓臺、遠連芳樹。雪銷天氣，澄江如練，碧峰無數。   <br />   銀甕春回，金山鐘曉，夢閑鷗鷺。早歸來，盡日風平人靜，孤舟橫渡。   <br />   <br />   <span class=\"style2\">沁園春‧送春</span>   <br />   飛雨一番，杜宇數聲，東君又回。   <br />   對花垂粉淚，舟移洛浦，柳眉顰黛，馬走章台。   <br />   南架海棠，北窗紅藥，都是當年手自栽。傷離別，想今朝去也，明日重來。   <br />   軒車且莫相催。待細把衷腸訴此懷。   <br />   這畫欄六曲，懶和月倚，朱簾十二，不與風開。   <br />   青杏園林，朱櫻酪酒，爭似和羹雪後梅。那時節，好都將心事，分付多才。  </p>  <p align=\"center\">   <span class=\"style2\">沁園春‧舟中夜雨</span>   <br />   冬夜如年，客枕無眠，怎到天明。   <br />   待數殘二十五、寒更點，聽餘一百八、曉鐘聲。   <br />   雨腳敲篷，灘頭激纜，總與離人訴不平。遍聞得，我浚深恨海，砌起愁城。   <br />   問君何事牽縈。想最苦人間是別情。   <br />   念千山萬水，沈魚阻雁，一身兩地，焰燕煎鶯。   <br />   繡枕痕多，錦衾香冷，意有巫山夢不成。怎撇下，這兩字相思，萬里虛名。   <br />   <br />   <span class=\"style2\">望海潮‧和韻寄別葉睢寧</span>   <br />   陵山載酒，泗河揚柁，樽前折盡將離。   <br />   才試牛刀，俄驚鳧舄，令人去後多思。   <br />   休唱別離詞。看玉函星鐵，騎佩銅絲。丹鳳鳴陽，碧梧棲爾最高枝。   <br />   等閒展對聲詞。對一庭明月，千里邦畿。   <br />   西潤家聲，玉堂人物，夜窗夢果心期。   <br />   才思浩無涯。若深航濂洛，峻駕峨眉。胸抱相思，銀箏錦字莫教遲。   <br />   <br />   <span class=\"style2\">望海潮‧錢塘懷古</span>   <br />   瓏山西峙，浙江東逝，誰餘一箭臨沖。   <br />   鳳舞龍飛，地靈人傑，當年樹此勳庸。   <br />   強弩萬夫雄。令馮夷退舍，海若潛鋒。擁石成堤，百川約束障西東。   <br />   至今人物蕃豐。仰功揚山立，德潤川容。   <br />   樂極西湖，愁多南渡，他都是夢魂空。   <br />   感古恨無窮。歎表忠無觀，古墓誰封。棹義錢塘，濁醪和淚灑秋風。  </p>  <p align=\"center\">   <span class=\"style2\">望海潮‧寄別潯郡魯教諭子振、李訓道宗深‧二之一</span>   <br />   南冠一載，西流萬里，離懷孰不傷情。   <br />   富貴邯鄲，雨雲巫峽，回頭一夢空驚。   <br />   誰辱又誰榮。問當時道德，今日功名。楚水吳山，向來多少送和迎。   <br />   長安古道長亭。歎馬蹄不駐，車轍難停。   <br />   薇老首陽，芝深商谷，時遙霧擁雲平。   <br />   此意已羞評。但金緘白雪，錦佩青萍。採竹昆侖，有時吹作鳳凰鳴。  </p>  <p align=\"center\">   <span class=\"style2\">望海潮‧二之二</span>   <br />   祖觴東館，移舟南渡，江天雲樹離離。   <br />   盤穀漁樵，舞雩風詠，渴心常望雲霓。   <br />   知與故人齊。念翼殘猶鎩，足蹶還羈。百折江流，峽猿水鳥助孤淒。   <br />   幾回夢繞山西。耐疏篷夜雨，驚枕晨雞。   <br />   對無聲詩，哦有聲畫，儀形已見端倪。   <br />   回首暮雲迷。又桐飛金井，燕落烏衣。有意相思，雙鱗乘羽莫教遲。  </p>  <p align=\"center\">   <span class=\"style2\">望海潮‧清明詠懷</span>   <br />   三分春色，十分官事，令人孤負芳菲。   <br />   歌燕簧鶯，語花舞柳，園林好處誰知。   <br />   還憶舊遊時。對海棠駐馬，紅藥題詩。一別東君，回顧又是隔年期。   <br />   相思遠在天涯。鎮海填恨臆，山鎖愁眉。   <br />   杜宇能言，鷓鴣有淚，慢勞蝴蝶於飛。   <br />   景與少年宜。把榆分新火，香透羅衣。風月常存，雙魚報導早來歸。  </p>  <p align=\"center\">   <span class=\"style2\">望海潮‧拱日亭</span>   <br />   山涯海角，天高地厚，長安舉首何妨。   <br />   萬水朝宗，眾星環極，平生此志無忘。   <br />   亭上一翱翔。見煙收霧斂，鳳翥龍驤。海色滄涼，金烏拍翅上扶桑。   <br />   遙瞻咫尺清光。物無遐不燭，有隱皆彰。   <br />   發篰心勞，之官路遠，篙師又促歸航。   <br />   不敢久徜徉。抱梧桐綺實，葵藿心腸。假我雙翰，一朝飛上五雲鄉。   <br />   <br />   <span class=\"style2\">木蘭花慢‧春遊</span>   <br />   值升平海宇，又春色、與俱還。向楊柳樓臺，海棠庭院，紅藥欄杆。   <br />   可人好風良月，都收拾入錦囊間。心事已超塵外，天公分付人間。   <br />   世途陸海擁波瀾。回首夢中看。想酒醒羅浮，雲空巫峽，飯熟邯鄲。   <br />   從茲破琴煮鶴，猗蘭不用對人彈。粗足少遊衣食，何妨司馬江山。   <br />   <br />   <span class=\"style2\">木蘭花慢‧思情</span>   <br />   自東君別後，對花柳、愈無聊。但旅寓年年，夢添夜夜，飯減朝朝。   <br />   應憐此情何似，恰梅天、風雨正瀟瀟。奩玉有誰暖眼，帶圍漫自松腰。   <br />   深沈庭院好香燒。水遠玉人遙。念信阻鸞箋，調空綠綺，字滿鮫綃。   <br />   東君也知人意，幾黃昏、天際送蘭橈。錦荔堂前載酒，梧桐月下吹簫。  </p>  <p align=\"center\">   <span class=\"style2\">木蘭花慢‧寄桂林通判葉夷仲</span>   <br />   自淮陽別後，一回首、又窮年。歎蓬逐旋飆，葉隨流水，星散維垣。   <br />   南來忽聞歸興，豈蒼天、故意要儲賢。雲慢淩司馬賦，風偏動季鷹船。   <br />   梅窗夜月見修妍。駿轡憶連錢命畫槳溪流，籃輿山郭，囊錦詩篇。   <br />   休辭歲寒遠道，對松篁、莫慰寂寥邊。塵榻誰為我下，酒杯惟待君傳。  </p>  <p align=\"center\">   <span class=\"style2\">木蘭花慢‧再用前韻</span>   <br />   對江雲日暮，又那更、夜如年。見霜滿晴空，山銜星斗，月掛城垣。   <br />   知心故人間阻，幾何時、樽酒會多賢。冷落巴山夜雨，淒涼剡水寒船。   <br />   孱容羞睹鏡中妍。遠水與天連。怪夢有餘甜，酒無好味，詩不成篇。   <br />   刀圭解生毛羽，向晨風、飛傍彩雲邊。報導東君到也，一枝春信先傳。  </p>  <p align=\"center\">   <span class=\"style2\">木蘭花慢‧三用前韻</span>   <br />   一春看又盡，問何日、是歸年。望五嶺重關，九嶷疊翠，滿目藩垣。   <br />   蒼梧幾時義棹，許論文、高議仰英賢。夜立殘花影月，朝盼盡柳陰船。   <br />   天臺山水世間妍。天姥赤城連。好收拾蘭莊，白雲深處，詠卜居篇。   <br />   重尋舊遊鶯燕，恐無心、待雁夕陽邊。聲跡今猶密邇，鸞箋莫厭頻傳。  </p>  <p align=\"center\">   <span class=\"style2\">百字謠‧詠惜花春起早</span>   <br />   惜花心事，不由人、蝴蝶夢魂先覺。剛納繡鞋行掠鬢，仰見斗橫林杪。   <br />   昨日深紅，今朝輕白，顏色殊昏曉。此中滋味，料他塵世知少。   <br />   問二十四番風，寒梅並絳楝，始終俱好。須看未開開又謝，多少落英顛倒。   <br />   彩綴隋園，鹿遊唐苑，哀樂無憑禱。此音誰寄，憑欄猶把琴抱。  </p>  <p align=\"center\">   <span class=\"style2\">百字謠‧詠愛月夜眠遲</span>   <br />   古今明月，魄生明後，積漸圓還缺。秋解傷神春最好，衾枕幾番鋪設。   <br />   十二瑤台，千金一刻，橫竹休吹徹。繡簾高揭，戒他莫把燈爇。   <br />   夜久誰共嬋娟，掩孤幃睡去，此情尤切。夢駕彩鸞何處覓，飛上玉樓瓊闕。   <br />   舞按霓裳，歌揚紅豆，高處風光別。鳥聲驚覺，沖冠怒豎吾髮。  </p>  <p align=\"center\">   <span class=\"style2\">百字謠‧詠掬水月在手</span>   <br />   晚臨湘浦，憶鮫人、曾許淚珠綃帕。盥掬空明和月待，宮鎖水晶深夜。   <br />   躍璧初圓，浮金不定，敵眼寒光射。水心龍鏡，喜來翻不成把。   <br />   最恨對面姮娥，舞霓裳掌上，下闕   <br />   <br />   <span class=\"style2\">西江月‧春暮</span>   <br />   時序去如流水，功名冷似寒灰。盡教江庾賦多才。一刻千金難買。   <br />   客里月圓月缺，樽前花落花開。春來何處帶愁來。春去此愁還在。   <br />   <br />   <span class=\"style2\">西江月‧漳州丹霞驛</span>   <br />   山拱羅城四面，柳營橫接江東。十年前事影隨風。今日宛如春夢。   <br />   天下幾多郵驛，人生到處飄蓬。丹霞樓上再相逢。橫笛為君三弄。  </p>  <p align=\"center\">   <span class=\"style2\">西江月‧冬至</span>   <br />   時序去如流矢，人生宛似飛蓬。石灣江上又逢冬。且喜一陽初動。   <br />   但見堪輿杳杳，更連山水重重。淒涼雲物雨濛濛。惟足睡中歸夢。  </p>  <p align=\"center\">   <span class=\"style2\">西江月‧題洞簫亭</span>   <br />   鳳舞漢陽月麗，龍吟漢水波飛。行雲何事駐天涯。橫玉危欄四倚。   <br />   問岳陽三度後，看塵世幾番棋。鶴群何處未歸來。冷落吳頭楚尾。  </p>  <p align=\"center\">   <span class=\"style2\">西江月‧詠雪三調</span>   <br />   為問雲間滕六，天工何事依違。冬前三白不時為。今日駕言春瑞。   <br />   瘦損窮彭澤柳，禁持殺傅岩梅。仁風反掌霽天威。都做一江流水。  </p>  <p align=\"center\">   <span class=\"style2\">西江月</span>   <br />   疏散履穿東郭，流離馬沒藍關。瓜洲誰問臥袁安。孤負新年月半。   <br />   鐵甕成銀甕出，金山做玉山看。無知兒女不知寒。冰箸掌中爭看。  </p>  <p align=\"center\">   <span class=\"style2\">西江月</span>   <br />   壓雪江山亦老，迎春草木俱新。雪銷春去逐飛輪。誰識靜中機運。   <br />   濁濁壩頭泥土，攘攘市上風塵。為何不住往來人。都被利名淘盡。  </p>  <p align=\"center\">   <span class=\"style2\">西江月‧詠雲</span>   <br />   有信江頭春色，無憑天上浮雲。白衣蒼狗又何頻。豈是隨風情性。   <br />   法受三千謫路，翻成萬里思親。瓜洲中道不逢人。誰寄江南春信。  </p>  <p align=\"center\">   <span class=\"style2\">歸朝歡‧送前王通判惟善赴召</span>   <br />   昨夜城頭望牛斗。金氣橫空作龍吼。朝天尺一鶴飛書，樽前奪我龍頭友。   <br />   風流江左後。青氈舊物曾堅守。念僑居、淮陽九載，閑卻絲綸手。   <br />   花驄欲繫無長柳。玉箸頻揮翻短袖。鳳凰台近月重圓，紫薇花暖香依舊。   <br />   功名隨分有。論交要在知心友。唱陽關、一杯別酒，先祝斯文壽。  </p>  <p align=\"center\">   <span class=\"style2\">慶春宮‧立春</span>   <br />   風送深冬，雪消殘臘，天時人事相催。堂北迎萱，水東問柳，阿誰報導春回。   <br />   土牛裝罷，候葭琯、先飛律灰。宜春寶字，是處人家，羅綺筵開。   <br />   三年客里情懷。千里親闈，一寸靈台。彩燕金釵，青絲生菜，還思纖手安排。   <br />   韶光是也，可人的、如今再來。介他眉壽，但原年年，春酒盈杯。  </p>  <p align=\"center\">   <span class=\"style2\">水調歌頭‧題楊妃夜宴醉歸圖。上寫秦虢二夫人、貴妃抱嬰于馬上</span>   <br />   日色隱花萼，清夜宴華清。梁州新曲初就，錦瑟按銀箏。   <br />   中坐太真妃子，列坐親封秦虢，歡笑盡傾城。百斛金樽倒，一醉玉山傾。   <br />   扶上馬，東小玉，右雙成。絳紗籠燭高照，宮漏已三更。   <br />   抱得祿兒歸去，酒醒三郎何處，忽聽鼓鼙驚。可惜馬嵬恨，不得寄丹青。  </p>  <p align=\"center\">   <span class=\"style2\">水調歌頭‧詠惜花春起早</span>   <br />   好是三春景，都在百花軒。美人眠不成夢，早已繡簾掀。   <br />   分付海棠睡足，檢點牡丹開未，桃李寂無言。葉露聯珠絡，枝月墜金盆。   <br />   樹鈴索，高障檻，補籬藩。丁甯鶯燕蜂蝶，上下莫爭翻。   <br />   遙想韶光九十，只恐花飛一片，瘦減玉顏溫。不憚銀瓶冷，汲井沃芳根。  </p>  <p align=\"center\">   <span class=\"style2\">水調歌頭‧詠愛月夜眠遲</span>   <br />   三五嫦娥月，夜色正嬋娟。自從竊藥歸去，天上幾千年。   <br />   試問廣寒高處，為甚缺多圓少，此理孰為權。弦望知天定，離合可人憐。   <br />   典宮錦，歌水調，載樓船。謫仙居士何在，月色尚依然。   <br />   遙想人生百歲，三萬六千良夜，能得幾時圓。莫遣金盆落，達曙照無眠。  </p>  <p align=\"center\">   <span class=\"style2\">水調歌頭‧詠掬水月在手</span>   <br />   蓮襯淩波步，筍浴影娥東。晚妝脂粉猶膩，雪潔弄春溶。   <br />   恰似玉盤拈指，莫是金環脫腕，寶鏡逐華容。好個明珠顆，落在掌窩中。   <br />   可人意，拿不住，握還空。騎鯨便欲深取，恐觸臥驪龍。   <br />   奈玉春纖凍也，那壁團圓何處，有影卻無蹤。不上廣寒殿，便入水晶宮。  </p>  <p align=\"center\">   <span class=\"style2\">水調歌頭‧詠弄花香滿衣</span>   <br />   夢足芙蓉曙，步入牡丹叢。試將枝葉枚數，寵紫與嬌紅。   <br />   如訴如歌體態，輕暖輕寒天氣，春色把人烘。百斛沈檀味，兩腋麝蘭風。   <br />   春衫透，羅襪沁，暗回中。芳心能有多少，一點束千重。   <br />   只恐遊絲行露，漫惹狂蜂輕蝶，珍重惜儀容。蘭蕙修芳佩，蘋藻薦公宮。  </p>  <p align=\"center\">   <span class=\"style2\">惜餘春慢‧憶海棠</span>   <br />   不語佳人，多才名友，天遣伴吾幽獨。   <br />   令姿潘嶽，太素何郎，爭似一叢紅玉。   <br />   誰為織雲錦裳，天孫巧處，暗空機軸。別離間、陡覺春風一度，電光驚目。   <br />   因念著、舊日歡娛，清平歌曲。板按玉人橫竹。   <br />   金盆月落，銀燭紗籠，一刻千金難贖。   <br />   微醉欲醒未醒，聲聲喚起，睡何時足。待移根、與賦歸來，敢比淵明松菊。  </p>  <p align=\"center\">   <span class=\"style2\">浣溪沙‧春思</span>   <br />   庭院深沈絕俗埃。綠苔因雨上層階。畫簾低捲燕歸來。   <br />   月似有情中夜入，花何無語向人開。漫勞飛夢到天臺。  </p>  <p align=\"center\">   <span class=\"style2\">蝶戀花‧送春</span>   <br />   昨夜狂風今日雨。風雨相催，斷送春歸去。   <br />   萬計千方留不住。春歸畢竟歸何處。   <br />   好鳥如歌花解舞。花鳥無情，也訴離愁苦。   <br />   流水落紅芳草渡。明年好記歸時路。  </p>  <p align=\"center\">   <span class=\"style2\">浣溪沙‧送春</span>   <br />   月落桐梢杜宇啼。雲埋芳樹鷓鴣飛。夜闌分作送春詩。   <br />   山上安山經幾載，口中添口又何時。相思一曲訴伊誰。  </p>  <p align=\"center\">   <span class=\"style2\">清平樂‧詠月</span>   <br />   娥眉淡佇。未約心先許。坐待不來來又去。直到碧窗深處。   <br />   雨雲偏妒妖嬌。幾孤三五良宵。要見殘妝新畫，多應暮暮朝朝。  </p>  <p align=\"center\">   <span class=\"style2\">清平樂‧詠星</span>   <br />   天孫自織。經緯天南北。明月樓臺高百尺。玉手昔曾親摘。   <br />   種榆人去何年。乘槎偶認張騫。報導秋期近也，好將巧思相傳。  </p>  <p align=\"center\">   <span class=\"style2\">清平樂‧詠風</span>   <br />   呼來吸去。畢竟為誰主。軟力慢扶花柳舞。禁不住顛狂處。   <br />   等閒天易涼炎。每教人愛人嫌。最是相思病起，呼兒緊下珠簾。  </p>  <p align=\"center\">   <span class=\"style2\">清平樂‧詠雨</span>   <br />   絲絲線線。惹起雲根燕。萬里江山春欲遍。多在梨花庭院。   <br />   經旬一見通宵。恍如身在藍橋。記與巫山神女，不禁暮暮朝朝。  </p>  <p align=\"center\">   <span class=\"style2\">清平樂‧詠雲</span>   <br />   隨風情性。聚散元無定。雨過黃昏收拾盡。送出月明花影。   <br />   誰言出岫無心。騰騰飛上巫岑。夢斷不知何處，玉人鬢上斜簪。  </p>  <p align=\"center\">   <span class=\"style2\">清平樂‧詠蟬</span>   <br />   嬌聲嬌語。恰似深閨女。三疊琴心音一縷。趓在綠陰深處。   <br />   此音寧與人知。此身不與人欺。薄暮背將斜月，噤聲飛上高枝。  </p>  <p align=\"center\">   <span class=\"style2\">清平樂‧詠蚊</span>   <br />   三三兩兩。夜夜教人想。偷入霜綃斜隙帳。直到珊瑚枕上。   <br />   玉人夢繞江南。輸他一餉肥甘。莫恨我心兒毒，只因你口兒饞。  </p>  <p align=\"center\">   <span class=\"style2\">清平樂‧詠蝶</span>   <br />   輕姿傅粉。學得偷香俊。百紫千紅人未問。先與芳心折損。   <br />   一生天賦風流。不知節去蜂愁。堪笑莊周老子，將身夢裡追遊。  </p>  <p align=\"center\">   <span class=\"style2\">清平樂‧詠蛙</span>   <br />   黃梅雨住。青草池塘暮。輕許天然樂兩部。遙想周郎不顧。   <br />   生憎利口喃喃。憑誰井塞泥緘。最是玉人枕上，幾回夢斷江南。  </p>  <p align=\"center\">   <span class=\"style2\">清平樂‧詠螢</span>   <br />   星星散散。繞地無人管。一點寒光雖有爛。飛不到河西畔。   <br />   畫堂花暗銀釭。井欄添個雙雙。欲照相思兩字，藉風扶過虛窗。  </p>  <p align=\"center\">   <span class=\"style2\">清平樂‧詠促織</span>   <br />   啾啾唧唧。夜夜鳴東壁。如訴如歌如涕泣。亂我離懷似織。   <br />   畫堂簾幕沈深。美人睡穩香衾。懶婦知眠到曉，爾蟲枉自勞心。  </p>  <p align=\"center\">   <span class=\"style2\">醉春風‧閨情</span>   <br />   陌上輪蹄滿。花間蜂蝶亂。畫簾低捲對南山。   <br />   ●●●。輕暖輕寒，乍晴乍雨，風流雲散。   <br />   羅袖傷春晚。紈扇驚秋換。誰將白雪汙青鬟。   <br />   懶懶懶。金屋笙歌，茅簷風月，悲歡相伴。  </p>  <p align=\"center\">   <span class=\"style2\">醉春風‧三月二十七日出禁謫寧夏安置</span>   <br />   推枕床羞下。臨鸞眉不畫。妒深誰復白圭瑕。   <br />   怕怕怕。飛燕班姬，昭君延壽，孰知淫雅。   <br />   背倚荼蘼架。淚滿鮫綃帕。白頭吟斷怨琵琶。   <br />   罷罷罷。採柏賣珠，牽蘿補屋，順天生化。  </p>  <p align=\"center\">   <span class=\"style2\">玉蝴蝶‧雨中對紫薇</span>   <br />   好是春光秋色，天工巧處，都上花枝。更值雲情雨態，淨沐芳姿。   <br />   醉相扶、霓裳舞困，眠未得、宮錦淋漓。有誰知。眼空相對，心繫相思。   <br />   相思。鮫綃帕上，珠懸紅淚，水洗胭脂。寂寞欄杆，無言暗憶舊遊時。   <br />   五花驄、載將郎去，雙喜鵲、報導郎歸。卜佳期。夢回巫峽，春在瑤池。  </p>  <p align=\"center\">   <span class=\"style2\">千秋歲引‧詠前</span>   <br />   濯錦丰姿，新涼臺閣。懊悔巫雲太輕薄。   <br />   琵琶未訴衣衫濕，菱花不照胭脂落。鳳凰池，鴦鴦殿，重金鑰。   <br />   春色畫船何處泊。秋色丹青人難摸。可惜風流總閑卻。   <br />   此情不與人知道，知時只恐人撓著。碧窗前，銀燈下，陪孤酌。  </p>  <p align=\"center\">   <span class=\"style2\">玉蝴蝶‧七夕</span>   <br />   金井梧桐飛報，秋期近也，烏鵲成橋。為問雙星何事，長待今宵。   <br />   別今年、新歡暫展，更五鼓、舊恨重搖。黯魂銷。兩情脈脈，一水迢迢。   <br />   寂寥。寄言兒女，縱能多巧笑，奚暇相調。暗想離愁，人間天上古來饒。   <br />   但心堅、天長地久，何意在、雨暮雲朝。寶香燒。無緣駕海，有分吹簫。  </p>  <p align=\"center\">   <span class=\"style2\">望遠行</span>   <br />   城頭初鼓，天街上、漸漸行人聲悄。半窗風月，一枕新涼，睡熟不知天曉。   <br />   最是家山千里，遠勞歸夢，待說離情難覺。覺來時，簾外數聲啼鳥。   <br />   誰道。為甚新來消瘦，底事懨懨煩惱。不是悲花，非干病酒，有個離腸難掃。   <br />   悵望江南，天際白雲飛處，念我高堂人老。寸草心，朝夕怎寬懷抱。  </p>  <p align=\"center\">   <span class=\"style2\">滿江紅</span>   <br />   記得年時，離筵上、把梅花折。還經盡、江南煙雨，淮陽風雪。   <br />   寒食清明都過了，看看又到端陽節。倚欄杆、屈指數流光，經年別。   <br />   心一寸、腸千結。千里夢、三更月。●曉來寒透，不堪愁絕。   <br />   羞見慈烏啼反哺，厭聞乳燕調新舌。睹禽物、愈覺倍傷情，歸心切。  </p>  <p align=\"center\">   <span class=\"style2\">惜餘春慢</span>   <br />   闌葺疏蘆，簾編小葦，好個清幽公館。栽槐夾道，種菊盈軒，景物便堪吟玩。   <br />   門外一番雨餘，嫩綠緣枝，淺清清眼。悄無人，一枕新涼睡覺，燕泥香暖。   <br />   驀地裡、對景傷懷，思量無限。回首故園春遠。松期竹待，壑誚林嘲，苦被浮名牽絆。   <br />   一種思情最長，萬疊江山，怎生遮斷。向北堂見了，忘憂萱草，此心方滿。  </p>  <p align=\"center\">   <span class=\"style2\">憶秦娥</span>   <br />   疏簾揭。雲端仰見娟娟月。娟娟月。不應何恨，照人離別。   <br />   閉門獨睡空愁絕。姮娥夢裡低低說。低低說。悲歡離合，陰晴圓缺。  </p>  <p align=\"center\">   <span class=\"style2\">踏莎行‧中秋不見月</span>   <br />   霧失南樓，雲低東閣。枝頭不見南飛鵲。姮娥何事太多情，今宵故誤年時約。   <br />   天易陰晴，人多哀樂。從來此事難憑度。匆匆又是隔年期，且燒銀燭酬高酌。  </p>  <p align=\"center\">   <span class=\"style2\">一翦梅‧九日</span>   <br />   新酒初香菊半含。月也三三。日也三三。登高已約上嶄岩。世事相擔。風雨相擔。   <br />   頭上茱萸顛倒簪。身在河南。心在江南。淵明何日解征驂。俯也何慚。仰也何慚。  </p>  <p align=\"center\">   <span class=\"style2\">鷓鴣天‧詠菊</span>   <br />   三徑芳根自不群。每於霜後播清芬。枝頭蛺蝶如羞見，籬外征鴻不可聞。   <br />   情脈脈，思紛紛。繞窗吟詠理餘薰。捲簾人在西風裡，知是新來瘦幾分。  </p>  <p align=\"center\">   <span class=\"style2\">踏莎行</span>   <br />   聲跡隨風，浪痕如霰。藍橋路遠無由見。黃昏腸斷倚欄時，看看數盡南飛雁。   <br />   日理絲機，宵拈針線。春秋不管鶯和燕。欲將心事訴佳期，回文直上金鑾殿。  </p>  <p align=\"center\">   <span class=\"style2\">踏莎行</span>   <br />   梅壓宮妝，柳橫眉黛。都將留得春光在。弄琴臺上忽相逢，吹簫月下曾相待。   <br />   海燕春歸，江鴻秋邁。到頭總是恩和愛。佳期約在白雲間，一團和氣春如海。  </p> "}