{"id":"6-269","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>楊凝</b>   </font>  </div>  <p align=\"center\">由協律郎三遷侍御史，為司封員外郎，徙吏部，稍遷右司郎中，終兵部郎中。</p>  <p align=\"center\">   <b>    <font color=\"#FF6600\">送別</font>   </b>   <br />   樽酒郵亭暮，雲帆驛使歸。野鷗寒不起，川雨凍難飛。   <br />   吳會家移遍，軒轅夢去稀。姓楊皆足淚，非是強沾衣。  </p>  <p align=\"center\">   <b>    <font color=\"#FF6600\">送客東歸</font>   </b>   <br />   君向古營州，邊風戰地愁。草青縵別路，柳亞拂孤樓。   <br />   人意傷難醉，鶯啼咽不流。芳菲只合樂，離思返如秋。  </p>  <p align=\"center\">   <b>    <font color=\"#FF6600\">送客歸湖南</font>   </b>   <br />   湖南樹色盡，了了辨潭州。雨散今為別，雲飛何處遊。   <br />   情來偏似醉，淚迸不成流。那向蕭條路，緣湘篁竹愁。  </p>  <p align=\"center\">   <b>    <font color=\"#FF6600\">送客歸淮南</font>   </b>   <br />   畫舫照河堤，暄風百草齊。行絲直網蝶，去燕旋遺泥。   <br />   郡向高天近，人從別路迷。非關御溝上，今日各東西。  </p>  <p align=\"center\">   <b>    <font color=\"#FF6600\">春情</font>   </b>   <br />   舊宅洛川陽，曾遊遊俠場。水添楊柳色，花絆綺羅香。   <br />   趙瑟多愁曲，秦家足艷妝。江潭遠相憶，春夢不勝長。  </p>  <p align=\"center\">   <b>    <font color=\"#FF6600\">秋夜聽搗衣</font>   </b>   <br />   砧杵聞秋夜，裁縫寄遠方。聲微漸濕露，響細未經霜。   <br />   蘭牖唯遮樹，風簾不礙涼。雲中望何處，聽此斷人腸。  </p>  <p align=\"center\">   <b>    <font color=\"#FF6600\">從軍行</font>   </b>   <br />   都尉出居延，強兵集五千。還將張博望，直救范祁連。   <br />   漢卒悲簫鼓，胡姬濕采旃。如今意氣盡，流淚挹流泉。  </p>  <p align=\"center\">   <b>    <font color=\"#FF6600\">和直禁省</font>   </b>   <br />   宵直丹宮近，風傳碧樹涼。漏稀銀箭滴，月度網軒光。   <br />   鳳詔裁多暇，蘭燈夢更長。此時顏范貴，十步舊連行。  </p>  <p align=\"center\">   <b>    <font color=\"#FF6600\">留別</font>   </b>   <br />   玉節隨東閣，金閨別舊僚。若為花滿寺，躍馬上河橋。  </p>  <p align=\"center\">   <b>    <font color=\"#FF6600\">送客往洞庭</font>   </b>   <br />   九江歸路遠，萬里客舟還。若過巴江水，湘東滿碧煙。  </p>  <p align=\"center\">   <b>    <font color=\"#FF6600\">別友人</font>   </b>   <br />   倦客驚危路，傷禽繞樹枝。非逢暴公子，不敢涕流離。  </p>  <p align=\"center\">   <b>    <font color=\"#FF6600\">初渡淮北岸</font>   </b>   <br />   別夢雖難覺，悲魂最易銷。慇勤淮北岸，鄉近去家遙。  </p>  <p align=\"center\">   <b>    <font color=\"#FF6600\">詠雨</font>   </b>   <br />   塵浥多人路，泥歸足燕家。可憐繚亂點，濕盡滿宮花。  </p>  <p align=\"center\">   <b>    <font color=\"#FF6600\">柳絮</font>   </b>   <br />   河畔多楊柳，追遊盡狹斜。春風一回送，亂入莫愁家。  </p>  <p align=\"center\">   <b>    <font color=\"#FF6600\">花枕</font>   </b>   <br />   席上沉香枕，樓中蕩子妻。那堪一夜裡，長濕兩行啼。  </p>  <p align=\"center\">   <b>    <font color=\"#FF6600\">送客往鄜州</font>   </b>   <br />   新參將相事營平，錦帶騂弓結束輕。曉上關城吟畫角，暗馳羌馬發支兵。   <br />   回中地近風常急，鄜畤年多草自生。近喜扶陽繫戎相，從來衛霍笑長纓。  </p>  <p align=\"center\">   <b>    <font color=\"#FF6600\">送客往夏州</font>   </b>   <br />   憐君此去過居延，古塞黃雲共渺然。沙闊獨行尋馬跡，路迷遙指戍樓煙。   <br />   夜投孤店愁吹笛，朝望行塵避控弦。聞有故交今從騎，何須著論更言錢。  </p>  <p align=\"center\">   <b>    <font color=\"#FF6600\">春霽晚望</font>   </b>   <br />   細雨晴深小苑東，春雲開氣逐光風。雄兒走馬神光上，靜女看花佛寺中。   <br />   書劍學多心欲懶，田園荒廢望頻空。南歸路極天連海，惟有相思明月同。  </p>  <p align=\"center\">   <b>    <font color=\"#FF6600\">唐昌觀玉蕊花</font>   </b>   <br />   瑤華瓊蕊種何年，蕭史秦嬴向紫煙。時控彩鸞過舊邸，摘花持獻玉皇前。  </p>  <p align=\"center\">   <b>    <font color=\"#FF6600\">別李協</font>   </b>   <br />   江邊日暮不勝愁，送客沾衣江上樓。明月峽添明月照，蛾眉峰似兩眉愁。  </p>  <p align=\"center\">   <b>    <font color=\"#FF6600\">初次巴陵</font>   </b>   <br />   西江浪接洞庭波，積水遙連天上河。鄉信為憑誰寄去，汀洲燕雁漸來多。  </p>  <p align=\"center\">   <b>    <font color=\"#FF6600\">上巳</font>   </b>   <br />   帝京元巳足繁華，細管清弦七貴家。此日風光誰不共，紛紛皆是掖垣花。  </p>  <p align=\"center\">   <b>    <font color=\"#FF6600\">春怨</font>   </b>   <br />   花滿簾櫳欲度春，此時夫婿在咸秦。綠窗孤寢難成寐，紫燕雙飛似弄人。  </p>  <p align=\"center\">   <b>    <font color=\"#FF6600\">送客歸常州</font>   </b>   <br />   行到河邊從此辭，寒天日遠暮帆遲。可憐芳草成衰草，公子歸時過綠時。  </p>  <p align=\"center\">   <b>    <font color=\"#FF6600\">送別</font>   </b>   <br />   春愁不盡別愁來，舊淚猶長新淚催。相思倘寄相思字，君到揚州揚子回。  </p>  <p align=\"center\">   <b>    <font color=\"#FF6600\">送客入蜀</font>   </b>   <br />   劍閣迢迢夢想間，行人歸路繞樑山。明朝騎馬搖鞭去，秋雨槐花子午關。  </p>  <p align=\"center\">   <b>    <font color=\"#FF6600\">送別</font>   </b>   <br />   仙花笑盡石門中，石室重重掩綠空。暫下雲峰能幾日，卻回煙駕馭春風。  </p>  <p align=\"center\">   <b>    <font color=\"#FF6600\">殘花</font>   </b>   <br />   五馬踟躕在路岐，南來只為看花枝。鶯銜蝶弄紅芳盡，此日深閨那得知。  </p>  <p align=\"center\">   <b>    <font color=\"#FF6600\">戲贈友人</font>   </b>   <br />   湘陰直與地陰連，此日相逢憶醉年。美酒非如平樂貴，十升不用一千錢。  </p>  <p align=\"center\">   <b>    <font color=\"#FF6600\">贈同遊</font>   </b>   <br />   此來風雨後，已覺減年華。若待皆無事，應難更有花。   <br />   管弦臨夜急，榆柳向江斜。且莫看歸路，同須醉酒家。  </p>  <p align=\"center\">   <b>    <font color=\"#FF6600\">送人出塞</font>   </b>   <br />   北風吹雨雪，舉目已淒淒。戰鬼秋頻哭，征鴻夜不棲。   <br />   沙平關路直，磧廣郡樓低。此去非東魯，人多事鼓鼙。  </p>  <p align=\"center\">   <b>    <font color=\"#FF6600\">尋僧元皎因病</font>   </b>   <br />   此僧迷有著，因病得尋師。話盡山中事，歸當月上時。   <br />   高松連寺影，亞竹入窗枝。閒憶草堂路，相逢非素期。  </p>  <p align=\"center\">   <b>    <font color=\"#FF6600\">夜泊渭津</font>   </b>   <br />   飄飄東去客，一宿渭城邊。遠處星垂岸，中流月滿船。   <br />   涼歸夜深簟，秋入雨餘天。漸覺家山小，殘程尚幾年。  </p>  <p align=\"center\">   <b>    <font color=\"#FF6600\">晚夏逢友人</font>   </b>   <br />   一別同袍友，相思已十年。長安多在客，久病忽聞蟬。   <br />   驟雨才沾地，陰雲不遍天。微涼堪話舊，移榻晚風前。  </p>  <p align=\"center\">   <b>    <font color=\"#FF6600\">別謫者</font>   </b>   <br />   此地聞猶惡，人言是所之。一家書絕久，孤驛夢成遲。   <br />   八月三湘道，聞猿冒雨時。不須祠楚相，臣節轉堪疑。  </p>  <p align=\"center\">   <b>    <font color=\"#FF6600\">行思</font>   </b>   <br />   千里豈云去，欲歸如路窮。人間無暇日，馬上又秋風。   <br />   破月銜高岳，流星拂曉空。此時皆在夢，行色獨匆匆。  </p>  <p align=\"center\">   <b>    <font color=\"#FF6600\">感懷題從舅宅</font>   </b>   <br />   卻家庭樹下，幾度醉春風。今日花還發，當時事不同。   <br />   流言應未息，直道竟難通。徒遣相思者，悲歌向暮空。  </p>  <p align=\"center\">   <b>    <font color=\"#FF6600\">與友人會</font>   </b>   <br />   蟬吟槐蕊落，的的是愁端。病覺離家遠，貧知處事難。   <br />   真交無所隱，深語有餘歡。未必聞歌吹，羈心得暫寬。  </p>  <p align=\"center\">   <b>    <font color=\"#FF6600\">下第後蒙侍郎示意指於新先輩宣恩感謝</font>   </b>   <br />   才薄命如此，自嗟兼自疑。遭逢好交日，黜落至公時。   <br />   倚玉甘無路，穿楊卻未期。更慚君侍坐，問許可言詩。  </p> "}