{"id":"6-390","content":"   <center>   <font face=\"標楷體\">    <b>     <font color=\"#FF6600\" size=\"+3\">聯句</font>    </b>   </font>  </center>  <p>   <b>    <font color=\"#FF6600\">改九子山為九華山聯句</font>   </b>   <br />   妙有分二氣，靈山開九華。--李白   <br />   層標遏遲日，半壁明朝霞。--高霽   <br />   積雪曜陰壑，飛流噴陽崖。--韋權輿   <br />   青瑩玉樹色，縹緲羽人家。--李白  </p>  <p>   <b>    <font color=\"#FF6600\">夏夜李尚書筵送宇文石首赴縣聯句</font>   </b>   <br />   愛客尚書貴，之官宅相賢。--杜甫   <br />   酒香傾坐側，帆影駐江邊。--李之芳   <br />   翟表郎官瑞，鳧看令宰仙。--崔彧   <br />   雨稀雲葉斷，夜久燭花偏。--杜甫   <br />   數語欹紗帽，高文擲彩箋。--李之芳   <br />   興饒行處樂，離惜醉中眠。--崔彧   <br />   單父長多暇，河陽實少年。--杜甫   <br />   客居逢自出，為別幾淒然。--李之芳  </p>  <p>   <b>    <font color=\"#FF6600\">登峴山觀李左相石尊聯句</font>   </b>   <br />   李公登飲處，因石為窪尊。--顏真卿   <br />   人事歲年改，峴山今古存。--劉全白   <br />   榛蕪掩前跡，苔蘚餘舊痕。--裴循   <br />   叔子尚遺德，山公此回軒。--張薦   <br />   維舟陪高興，感昔情彌敦。--吳筠   <br />   藹藹賢哲事，依依離別言。--強蒙   <br />   嶇嶔橫道周，迢遞連山根。--范縉   <br />   餘烈曖林野，眾芳揖蘭蓀。--王純   <br />   德暉映巖足，勝賞延高原。--魏理   <br />   遠水明匹練，因晴見吳門。--王修甫   <br />   陪遊追盛美，揆德欣討論。--顏峴   <br />   器有成形用，功資造化元。--左輔元   <br />   流霞方泔淡，別鶴遽翩翻。--劉茂   <br />   舊規傾逸賞，新興麗初暾。--顏渾   <br />   醉後接   <a target=\"_blank\" href=\"http://140.111.1.40/yitic/frc/frc10527.htm\">●</a>倒，歸時騶騎喧。--楊德元   <br />   遲回向遺跡，離別益傷魂。--韋介   <br />   覽事古興屬，送人歸思繁。--皎然   <br />   懷賢久徂謝，贈遠空攀援。--崔弘   <br />   八座欽懿躅，高名播干抻。--史仲宣   <br />   松深引閒步，葛弱供險捫。--陸羽   <br />   花氣酒中馥，雲華衣上屯。--權器   <br />   森沈列湖樹，牢落望效園。--陸士修   <br />   白日半巖岫，清風滿丘樊。--裴幼清   <br />   旌麾間翠幄，簫鼓來朱轓。--柳淡   <br />   閒路躡雲影，清心澄水源。--釋塵外   <br />   萍連浦中嶼，竹繞山下村。--顏顓   <br />   景落全溪暗，煙凝半嶺昏。--顏須   <br />   去日往如復，換年涼代溫。--顏頊   <br />   登臨繼風騷，義激舊府恩。--李崿  </p>  <p>   <b>    <font color=\"#FF6600\">水堂送諸文士戲贈潘丞聯句</font>   </b>   <br />   居人未可散，上客須留著。莫唱阿嚲回，應云夜半樂。--顏真卿   <br />   詩教刻燭賦，酒任連盤酌。從他白眼看，終戀青山郭。--潘述   <br />   林棲非姓許，寺住那名約。會異永和年，才同建安作。--陸羽   <br />   何煩問更漏，但遣催絃索。共說長句能，皆言早歸惡。--權器   <br />   那知殊出處，還得同笑謔。雅韻雖暫歡，禪心肯拋卻。--皎然   <br />   一宿同高會，幾人歸下若。簾開北陸風，燭焯南枝鵲。--李崿   <br />   文場苦叨竊，釣渚甘漂泊。弱質幸見容，菲才誠重諾。--潘述  </p>  <p>   <b>    <font color=\"#FF6600\">與耿湋水亭詠風聯句</font>   </b>   <br />   清風何處起，拂檻復縈洲。--裴幼清   <br />   回入飄華幕，輕來疊晚流。--楊憑   <br />   桃竹今已展，羽翣且從收。--楊凝   <br />   經竹吹彌切，過松韻更幽。--左輔元   <br />   直散青蘋末，偏隨白浪頭。--陸士修   <br />   山山催雨過，浦浦發行舟。--權器   <br />   動樹蟬爭噪，開簾客罷愁。--陸羽   <br />   度弦方解慍，臨水已迎秋。--顏真卿   <br />   涼為開襟至，清因作頌留。--皎然   <br />   周回隨遠夢，騷屑滿離憂。--耿湋   <br />   豈獨銷繁暑，偏能入迥樓。--喬（失姓）   <br />   王風今若此，誰不荷明休。--陸涓  </p>  <p>   <b>    <font color=\"#FF6600\">又溪館聽蟬聯句</font>   </b>   <br />   高樹多涼吹，疏蟬足斷聲。--楊憑   <br />   已催居客感，更使別人驚。--楊凝   <br />   晚夏猶知急，新秋別有情。--權器   <br />   危湍和不似，細管學難成。--陸羽   <br />   當學附金重，無貪曜火明。--顏真卿   <br />   青松四面落，白髮一重生。--耿湋   <br />   向夕音彌厲，迎風翼更輕。--喬（失姓）   <br />   單嘶出迥樹，餘響思空城。--裴幼清   <br />   嘒唳松間坐，蕭寥竹裡行。--伯成（失姓）   <br />   如何長飲露，高潔未能名。--皎然  </p>  <p>   <b>    <font color=\"#FF6600\">送耿湋拾遺聯句</font>   </b>   <br />   堯舜逢明主，嚴徐得侍臣。分行接三事，高興柏梁新。--顏真卿   <br />   楚國千山道，秦城萬里人。鏡中看齒髮，河上有煙塵。--耿湋   <br />   望闕飛青翰，朝天憶紫宸。喜來歡宴洽，愁去詠歌頻。--顏真卿   <br />   顧盼情非一，睽攜處亦頻。吳興賢太守，臨水最慇勤。--耿湋  </p>  <p>   <b>    <font color=\"#FF6600\">五言月夜啜茶聯句</font>   </b>   <br />   泛花邀坐客，代飲引情言。--陸士修   <br />   醒酒宜華席，留僧想獨園。--張薦   <br />   不須攀月桂，何假樹庭萱。--李崿   <br />   御史秋風勁，尚書北斗尊。--崔萬   <br />   流華淨肌骨，疏瀹滌心原。--顏真卿   <br />   不似春醪醉，何辭綠菽繁。--皎然   <br />   素瓷傳靜夜，芳氣清閒軒。--陸士修  </p>  <p>   <b>    <font color=\"#FF6600\">五言夜宴詠燈聯句</font>   </b>   <br />   桂酒牽詩興，蘭釭照客情。--陸士修   <br />   詎慚珠乘朗，不讓月輪明。--張薦   <br />   破暗光初白，浮雲色轉清。--顏真卿   <br />   帶花疑在樹，比燎欲分庭。--皎然   <br />   顧己慚微照，開簾識近汀。--袁高  </p>  <p>   <b>    <font color=\"#FF6600\">三言喜皇甫曾侍御見過南樓玩月</font>   </b>   <br />   喜嘉客，辟前軒。天月淨，水雲昏。--顏真卿   <br />   雁聲苦，蟾影寒。聞裛浥，滴檀欒。--陸羽   <br />   歡宴處，江湖間。--皇甫曾   <br />   捲翠幕，吟嘉句。恨清光，留不住。--李崿   <br />   高駕動，清角催。惜歸去，重裴回。--皎然   <br />   露欲晞，客將醉。猶宛轉，照深意。--陸士修  </p>  <p>   <b>    <font color=\"#FF6600\">七言重聯句</font>   </b>   <br />   頃持憲簡推高步，獨佔詩流橫素波。--顏真卿   <br />   不是中情深惠好，誰能千里遠經過。--顏真卿   <br />   詩書宛似陪康樂，少長還同宴永和。--皇甫曾   <br />   夜酌此時看碾玉，晨趨幾日重鳴珂。--皇甫曾   <br />   萬井更深空寂寞，千方霧起隱嵯峨。--李崿   <br />   熒熒遠火分漁浦，歷歷寒枝露鳥窠。--李崿   <br />   漢朝舊學君公隱，魯國今從弟子科。--陸羽   <br />   只自傾心慚煦濡，何曾將口恨蹉跎。--陸羽   <br />   獨賞謝吟山照耀，共知殷歎樹婆娑。--皎然   <br />   華轂苦嫌雲路隔，衲衣長向雪峰何。--皎然  </p>  <p>   <b>    <font color=\"#FF6600\">五言送李侍御聯句</font>   </b>   <br />   吾友駐行輪，遲遲惜上春。--顏真卿   <br />   東西出餞路，惆悵獨歸人。--皎然   <br />   歡會期他日。驅馳恨此身。--張薦   <br />   須知貢公望，從此願相因。--李崿  </p>  <p>   <b>    <font color=\"#FF6600\">五言玩初月重遊聯句</font>   </b>   <br />   春溪與岸平，初月出溪明。--張薦   <br />   璧彩寒仍潔，金波夜轉清。--李崿   <br />   孤光遠近滿，練色往來輕。--顏真卿   <br />   望望隨蘭桌，依依出柳城。--皎然  </p>  <p>   <b>    <font color=\"#FF6600\">五言重送橫飛聯句</font>   </b>   <br />   春田草未齊，春水滿長溪。--李崿   <br />   出餞風初暖，攀光日漸西。--顏真卿   <br />   歸期江上遠，別思月中迷。--皎然  </p>  <p>   <b>    <font color=\"#FF6600\">五言夜集聯句</font>   </b>   <br />   寒花護月色，墜葉占風音。--皎然   <br />   茲夕無塵慮，高雲共片心。--顏真卿  </p>  <p>   <b>    <font color=\"#FF6600\">三言擬五雜組聯句</font>   </b>   <br />   五雜組，盤上菹。往復還，頭懶梳。不得已，罾裡魚。--李崿   <br />   五雜組，郊外蕪。往復還，櫪上駒。不得已，谷中愚。--殷佐明   <br />   五雜組，繡與錦。往復還，興又寢。不得已，病伏枕。--顏真卿   <br />   五雜組，酒與肉。往復還，東籬菊。不得已，醉便宿。--袁高   <br />   五雜組，闤闠間。往復還，門上關。不得已，鬢毛斑。--陸士修   <br />   五雜組，繡紋線。往復還，春來燕。不得已，入征戰。--蔣志  </p>  <p>   <b>    <font color=\"#FF6600\">三言重擬五雜組聯句</font>   </b>   <br />   五雜組，四豪客。往復還，阡與陌。不得已，長沙謫。--張薦   <br />   五雜組，五辛盤。往復還，馬上鞍。不得已，左降官。--李崿   <br />   五雜組，甘鹹醋。往復還，烏與兔。不得已，韶光度。--顏真卿   <br />   五雜組，五色絲。往復還，迴文詩。不得已，失喜期。--皎然  </p>  <p>   <b>    <font color=\"#FF6600\">七言大言聯句</font>   </b>   <br />   高歌閬風步瀛洲，--皎然   <br />   燂鵬爚鯤餐未休。--顏真卿   <br />   四方上下無外頭，--李崿   <br />   一啜頓涸滄溟流。--張薦  </p>  <p>   <b>    <font color=\"#FF6600\">七言小言聯句</font>   </b>   <br />   長路迢遙吞吐絲。--顏真卿   <br />   蟭螟蚊睫察難知。--皎然  </p>  <p>   <b>    <font color=\"#FF6600\">七言樂語聯句</font>   </b>   <br />   苦河既濟真僧喜，--李崿   <br />   新知滿座笑相視。--顏真卿   <br />   戍客歸來見妻子，--皎然   <br />   學生放假偷向市。--張薦  </p>  <p>   <b>    <font color=\"#FF6600\">七言饞語聯句</font>   </b>   <br />   拈鎚舐指不知休，--李崿   <br />   欲炙侍立涎交流。--顏真卿   <br />   過屠大嚼肯知羞，--皎然   <br />   食店門外強淹留。--張薦  </p>  <p>   <b>    <font color=\"#FF6600\">七言滑語聯句</font>   </b>   <br />   雨裡下山蹋榆皮，--顏真卿   <br />   莓苔石橋步難移。--皎然   <br />   蕪荑醬醋吃煮葵，--劉全白   <br />   縫靴蠟線油塗錐。--李崿   <br />   急逢龍背須且騎。--李益  </p>  <p>   <b>    <font color=\"#FF6600\">七言醉語聯句</font>   </b>   <br />   逢糟遇曲便酩酊，--劉全白   <br />   覆車墜馬皆不醒。--顏真卿   <br />   倒著接   <a target=\"_blank\" href=\"http://140.111.1.40/yitic/frc/frc10527.htm\">●</a>髮垂領，--皎然   <br />   狂心亂語無人並。--陸羽  </p>  <p>   <b>    <font color=\"#FF6600\">建元寺晝公與崔秀才見過聯句，與鄭奉禮說同作</font>   </b>   <br />   人閒宜歲晚，道者訪幽期。獨與寒山別，行當暮雪時。--皇甫曾   <br />   柏台辭漢主，竹寺寄潛師。荷策知君待，開門笑我遲。--皎然   <br />   暮階縣雨足，寒吹繞松枝，理辯塵心妄，經分梵字疑。--鄭說   <br />   久承黃紙詔，曾賦碧雲詩。然諾驚相許，風流話所思。--崔子向   <br />   筌忘心己默，磬發夜何其。願結求羊侶，名山從所之。--皇甫曾  </p>  <p>   <b>    <font color=\"#FF6600\">建元寺西院寄李員外縱聯句</font>   </b>   <br />   寄隱霜台客，相思粉署人。--崔子向   <br />   誠知阡陌近，無奈別離頻。--皇甫曾   <br />   夜色迷雙樹，鐘聲警四鄰。--鄭說   <br />   散才徒仰鮑，歸夢遠知秦。--台上   <br />   雨帶清笳發，花驚夕漏春。--皎然   <br />   招搖隨步錫，彷彿聽行輪。--崔子向   <br />   要路推高足，空林寄一身。--皇甫曾   <br />   盛名知獨擅，良會憶相親。--鄭說   <br />   稍滌心中垢，都遺陌上塵。--崔子向   <br />   今宵此堂集，何事少遺民。--皎然  </p>  <p>   <b>    <font color=\"#FF6600\">中元日鮑端公宅遇吳天師聯句</font>   </b>   <br />   道流為柱史，教戒下真仙。--嚴維   <br />   共契中元會，初修內景篇。--鮑防   <br />   遊方依地僻，卜室喜牆連。--謝良輔   <br />   寶笥開金菉，華池漱玉泉。--杜弈   <br />   怪龍隨羽翼，青節降雲煙。--李清   <br />   昔去遺丹灶，今來變海田。--劉蕃   <br />   養形奔二景，煉骨度千年。--謝良弼   <br />   騎竹投陂裡，攜壺掛牖邊。--鄭概   <br />   洞中嘗入靜，河上舊談玄。--陳元初   <br />   伊洛笙歌遠，蓬壺日月偏。--樊珣   <br />   青騾薊訓引，白犬伯陽牽。--丘丹   <br />   法受相君後，心存象帝先。--呂渭   <br />   道成能縮地，功滿欲升天。--范淹   <br />   何意迷孤性，含情戀數賢。--吳筠  </p>  <p>   <b>    <font color=\"#FF6600\">酒語聯句，各分一字</font>   </b>   <br />   山簡酣歌倒接   <a target=\"_blank\" href=\"http://140.111.1.40/yitic/frc/frc10527.htm\">●</a>，--劉蕃   <br />   看朱成碧無所知。--鮑防   <br />   耳鳴目眩駟馬馳，--謝良輔   <br />   口稱童羖腹鴟夷。--嚴維   <br />   兀然落帽灌酒卮，--沈仲昌   <br />   太常吏部相對時。--嚴維   <br />   藉糟枕曲浮酒池，--丘丹   <br />   甕間籬下臥不移。--呂渭   <br />   叫呼不應無事悲，--鄭概   <br />   千日一醒知是誰。--陳元初   <br />   左傾右倒人避之。--迥（失姓）  </p>  <p>   <b>    <font color=\"#FF6600\">一字至九字詩聯句</font>   </b>   <br />   東，西，--鮑防   <br />   步月，尋溪。--嚴維   <br />   鳥已宿，猿又啼。--鄭概   <br />   狂流礙石，迸筍穿溪。--成用   <br />   望望人煙遠，行行蘿徑迷。--陳元初   <br />   探題只應盡墨，持贈更欲封泥。--陳元初   <br />   松下流時何歲月，雲中幽處屢攀躋。--張叔政   <br />   乘興不知山路遠近，緣情莫問日過高低。--賈弇   <br />   靜聽林下潺潺足湍瀨，厭問城中喧喧多鼓鼙。--周頌  </p>  <p>   <b>    <font color=\"#FF6600\">宣上人病中相尋聯句</font>   </b>   <br />   策杖迎詩客，歸房理病身。閒收無效藥，遍寄有情人。--廣宣   <br />   草木分千品，方書問六陳。還知一室內，我爾即天親。--李益  </p>  <p>   <b>    <font color=\"#FF6600\">八月十五夜宣上人獨遊安國寺山庭院步人遲…乘興聯句</font>   </b>   <br />   九重城接天花界，三五秋生一夜風。--廣宣   <br />   行聽漏聲雲散後，遙聞天語月明中。--廣宣   <br />   含涼閣迥通仙掖，承露盤高出上宮。--李益   <br />   誰問獨愁門外客，清談不與此宵同。--李益  </p>  <p>   <b>    <font color=\"#FF6600\">重陽夜集蘭陵居與宣上人聯句</font>   </b>   <br />   蟋蟀催寒服，茱萸滴露房。酒巡明刻燭，籬菊暗尋芳。--李益   <br />   新月和秋露，繁星混夜霜。登高今夕事，九九是天長。--廣宣  </p>  <p>   <b>    <font color=\"#FF6600\">與宣供奉攜癭樽歸杏溪園聯句</font>   </b>   <br />   千畦抱甕園，一酌癭樽酒。唯有沃洲僧，時過杏溪臾。--李益   <br />   追歡君適性，獨飲我空口。儒釋事雖殊，文章意多偶。--廣宣  </p>  <p>   <b>    <font color=\"#FF6600\">蘭陵僻居聯句</font>   </b>   <br />   潘岳閒居賦，陶潛獨酌謠。二賢成往事，三徑是今朝。--廣宣   <br />   生幸逢唐運，昌時奉帝堯。進思諧啟沃，退混即漁樵。--李益   <br />   蠹簡封延閣，雕欄閟上霄。相從清曠地，秋露挹蘭苕。--杜羔  </p>  <p>   <b>    <font color=\"#FF6600\">天津橋南山中各題一句</font>   </b>   <br />   野坐分苔席，--李益   <br />   山行繞菊叢。--韋執中   <br />   雲衣惹不破，--諸葛覺   <br />   秋色望來空。--賈島  </p>  <p>   <b>    <font color=\"#FF6600\">紅樓下聯句</font>   </b>   <br />   佛剎接重城，紅樓切太清。紫雲連照耀，丹檻郁崢嶸。--廣宣   <br />   榱棟煙虹入，軒窗日月平。參差五陵晚，分背八川明。--李益   <br />   松韻風初過，蓮陂浪欲傾。敬瞻疑湧見，圍繞學無生。--杜羔  </p>  <p>   <b>    <font color=\"#FF6600\">賦應門照綠苔</font>   </b>   <br />   宮闕何年月，應門何歲苔。清光一以照，白露共裴回。--李益   <br />   珠履久行絕，玉房重未開。妾心正如此，昭陽歌吹來。--法振  </p>  <p>   <b>    <font color=\"#FF6600\">寄司空曙李端聯句</font>   </b>   <br />   長安一分首，萬里隔煙波。--王早   <br />   海上青山暮，天涯白髮多。--耿湋   <br />   尋僧因看竹，訪道或求鵝。--辛晃   <br />   雲樹無猿鳥，陰崖足薜蘿。--耿湋   <br />   醉中留越客，興裡眄庭柯。--辛晃   <br />   黃葉身仍逐，丹霄背未摩。--耿湋   <br />   別愁連旦暮，歸夢繞關河。--辛晃   <br />   高柳寒蟬對，空階夜雨和。--耿湋   <br />   年華空荏苒，名宦轉蹉跎。--辛晃   <br />   南陌東城路，春來幾度過。--耿湋  </p>  <p>   <b>    <font color=\"#FF6600\">連句多暇贈陸三山人</font>   </b>   <br />   一生為墨客，幾世作茶仙。--耿湋   <br />   喜是攀欄者，慚非負鼎賢。--陸羽   <br />   禁門聞曙漏，顧渚入晨煙。--耿湋   <br />   拜井孤城裡，攜籠萬壑前。--陸羽   <br />   閒喧悲異趣，語默取同年。--耿湋   <br />   歷落驚相偶，衰羸猥見憐。--陸羽   <br />   詩書聞講誦，文雅接蘭荃。--耿湋   <br />   未敢重芳席，焉能弄彩箋。--陸羽   <br />   黑池流研水，逕石澀苔錢。--耿湋   <br />   何事親香案，無端狎釣船。--陸羽   <br />   野中求逸禮，江上訪遺編。--耿湋   <br />   莫發搜歌意，予心或不然。--陸羽  </p>  <p>   <b>    <font color=\"#FF6600\">道州春日感興</font>   </b>   <br />   始見花滿枝，又看花滿地。--李景儉   <br />   且持增氣酒，莫滴傷心淚。--呂溫   <br />   深誠長鬱結，芳晨自妍媚。--呂恭   <br />   嘯歌聊永日，誰知此時意。--李景儉  </p>  <p>   <b>    <font color=\"#FF6600\">中秋夜聽歌聯句</font>   </b>   <br />   此夕來奔月，何時去上天。--崔備   <br />   雲鬟方自照，玉腕更呈鮮。--裴度   <br />   燕婉人間意，飄颻物外緣。--柳公綽   <br />   詩裁明月扇，歌索想夫憐。--武元衡   <br />   暗染荀香久，長隨楚夢偏。--盧放   <br />   會當來彩鳳。彷彿逐神仙。--盧士玫  </p>  <p>   <b>    <font color=\"#FF6600\">春池泛舟聯句</font>   </b>   <br />   鳳池新雨後，池上好風光。--劉禹錫   <br />   取酒愁春盡，留賓喜日長。--裴度   <br />   柳絲迎畫舸，水鏡寫雕樑，--崔群   <br />   潭洞迷仙府，煙霞認醉鄉。--賈餗   <br />   鶯聲隨笑語，竹色入壺觴。--張籍   <br />   晚景含澄澈，時芳得艷陽。--劉禹錫   <br />   飛鳧拂輕浪，綠柳暗回塘。--裴度   <br />   逸韻追安石，高居勝辟強。--崔群   <br />   杯停新令舉，詩動彩箋忙。--賈餗   <br />   顧謂同來客，歡遊不可忘。--張籍  </p>  <p>   <b>    <font color=\"#FF6600\">西池落泉聯句</font>   </b>   <br />   東閣聽泉落，能令野興多。--行式   <br />   散時猶帶沫，淙處即跳波。--裴度   <br />   偏洗磷磷石，還驚泛泛鵝。--張籍   <br />   色清塵不染，光白月相和。--白居易   <br />   噴雪縈松竹，攢珠濺芰荷。--劉禹錫   <br />   對吟時合響，觸樹更搖柯。--張籍   <br />   照圃紅分藥，侵階綠浸莎。--白居易   <br />   日斜車馬散，餘韻逐鳴珂。--劉禹錫  </p>  <p>   <b>    <font color=\"#FF6600\">首夏猶清和聯句</font>   </b>   <br />   記得謝家詩，清和即此時。--白居易   <br />   餘花數種在，密葉幾重垂。--裴度   <br />   芳謝人人惜，陰成處處宜。--劉禹錫   <br />   水萍爭點綴，梁燕共追隨。--行式   <br />   亂蝶憐疏蕊，殘鶯戀好枝。--張籍   <br />   草香殊未歇，雲勢漸多奇。--白居易   <br />   單服初寧體，新篁已出籬。--裴度   <br />   與春為別近，覺日轉行遲。--劉禹錫   <br />   繞樹風光少，侵階苔蘚滋。--行式   <br />   惟思奉歡樂，長得在西池。--張籍  </p>  <p>   <b>    <font color=\"#FF6600\">薔薇花聯句</font>   </b>   <br />   似錦如霞色，連春接夏開。--劉禹錫   <br />   波紅分影入，風好帶香來。--裴度   <br />   得地依東閣，當階奉上台。--行式   <br />   淺深皆有態，次第暗相催。--劉禹錫   <br />   滿地愁英落，緣堤惜桌回。--裴度   <br />   芳濃濡雨露，明麗隔塵埃。--行式   <br />   似著胭脂染，如經巧婦裁。--白居易   <br />   奈花無別計，只有酒殘杯。--張籍  </p>  <p>   <b>    <font color=\"#FF6600\">喜遇劉二十八偶書兩韻聯句</font>   </b>   <br />   病來佳興少，老去舊遊稀。笑語縱橫作，杯觴絡繹飛。--裴度   <br />   清談如水玉，逸韻貫珠璣。高位當金鉉，虛懷似布衣。--劉禹錫   <br />   已容狂取樂，仍任醉忘機。捨眷將何適，留歡便是歸。--白居易   <br />   鳳儀常欲附，蚊力自知微。願假樽罍末，膺門自此依。--李紳  </p>  <p>   <b>    <font color=\"#FF6600\">劉二十八自汝赴左馮，塗經洛中相見聯句</font>   </b>   <br />   不歸丹掖去，銅竹漫云云。唯喜因過我，須知未賀君。--裴度   <br />   詩聞安石詠，香見令公熏。欲首函關路，來披緱嶺雲。--白居易   <br />   貂蟬公獨步，鴛鷺我同群。插羽先飛酒，交鋒便戰文。--李紳   <br />   鎮嵩知表德，定鼎為銘勳。顧鄙容商洛，徵歡候汝墳。--劉禹錫   <br />   頻年多謔浪，此夕任喧紛。故態猶應在，行期未要聞。--裴度   <br />   遊藩榮已久，捧袂惜將分。詎厭杯行疾，唯愁日向昏。--白居易   <br />   窮陰初莽蒼，離思漸氤氳。殘雪午橋岸，斜陽伊水濆。--李紳   <br />   上謨尊右掖，全略靜東軍。萬頃徒稱量，滄溟詎有垠。--劉禹錫  </p>  <p>   <b>    <font color=\"#FF6600\">度自到洛中與樂天為文酒之會時時構詠樂不可…因為聯句</font>   </b>   <br />   成周文酒會，吾友勝鄒枚。唯憶劉夫子，而今又到來。--裴度   <br />   欲迎先倒屣，亦坐便傾杯。飲許伯倫右，詩推公幹才。--白居易   <br />   久曾聆郢唱，重喜上燕台。晝話牆陰轉，宵歡斗柄回。--劉禹錫   <br />   新聲還共聽，故態復相咍。遇物皆先賞，從花半未開。--裴度   <br />   起時烏帽側，散處玉山頹。墨客喧東閣，文星犯上台。--白居易   <br />   詠吟君稱首，疏放我為魁。憶戴何勞訪，留髡不用猜。--裴度   <br />   奉觴承麴糱，落筆捧瓊瑰。醉弁無妨側，詞鋒不可摧。--白居易   <br />   水軒看翡翠，石徑踐莓苔。童子能騎竹，佳人解詠梅。--劉禹錫   <br />   洛中三可矣，鄴下七悠哉。自向風光急，不須絃管催。--裴度   <br />   樂觀魚踴躍，閒愛鶴裴回。煙柳青凝黛，波萍綠撥醅。--白居易   <br />   春榆初改火，律管又飛灰。紅藥多遲發，碧松宜亂栽。--劉禹錫   <br />   馬嘶駝陌上，鷁泛鳳城隈。色色時堪惜，些些病莫推。--裴度   <br />   涸流尋軋軋，餘刃轉恢恢。從此知心伏，無因敢自媒。--劉禹錫   <br />   室隨親客入，席許舊寮陪。逸興嵇將阮，交情陳與雷。--白居易   <br />   洪爐思哲匠，大廈要群材。他日登龍路，應知免曝鰓。--劉禹錫  </p>  <p>   <b>    <font color=\"#FF6600\">宴興化池亭送白二十二東歸聯句</font>   </b>   <br />   東洛言歸去，西園告別來。白頭青眼客，池上手中杯。--裴度   <br />   離瑟慇勤奏，仙舟委曲回。征輪今欲動，賓閣為誰開。--劉禹錫   <br />   坐弄琉璃水，行登綠縟堆。花低妝照影，萍散酒吹醅。--白居易   <br />   岸蔭新抽竹，亭香欲變梅。隨遊多笑傲，遇勝且裴回。--張籍   <br />   澄澈連天境，潺湲出地雷。林塘難共賞，鞍馬莫相催。--裴度   <br />   信及魚還樂，機忘鳥不猜。晚晴槐起露，新雨石添苔。--劉禹錫   <br />   擬作雲泥別，尤思頃刻陪。歌停珠貫斷，飲罷玉峰頹。--白居易   <br />   雖有逍遙志，其如磊落才。會當重入用，此去肯悠哉。--張籍  </p>  <p>   <b>    <font color=\"#FF6600\">西池送白二十二東歸兼寄令狐相公聯句</font>   </b>   <br />   促坐宴回塘，送君歸洛陽。彼都留上宰，為我說中腸。--裴度   <br />   威鳳池邊別，冥鴻天際翔。披雲見居守，望日拜封章。--劉禹錫   <br />   春盡年華少，舟通景氣長。送行歡共惜，寄遠意難忘。--張籍   <br />   東道瞻軒蓋，西園醉羽觴。謝公深眷眄，商皓信輝光。--行式   <br />   舊德推三友，新篇代八行。（以下缺）--  </p>  <p>   <b>    <font color=\"#FF6600\">杏園聯句</font>   </b>   <br />   杏園千樹欲隨風，一醉同人此暫同。--群上司空   <br />   老態忽忘絲管裡，衰顏宜解酒杯中。--李絳   <br />   曲江日暮殘紅在，翰苑年深舊事空。--白居易   <br />   二十四年流落者，故人相引到花叢。--劉禹錫  </p>  <p>   <b>    <font color=\"#FF6600\">花下醉中聯句</font>   </b>   <br />   共醉風光地，花飛落酒杯。--李絳   <br />   殘春猶可賞，晚景莫相催。--劉禹錫   <br />   酒幸年年有，花應歲歲開。--白居易   <br />   且當金韻擲，莫遣玉山頹。--李絳   <br />   高會彌堪惜，良時不易陪。--庾承宣   <br />   誰能拉花住，爭換得春回。--劉禹錫   <br />   我輩尋常有，佳人早晚來。--楊嗣復   <br />   寄言三相府，欲散且裴回。--白居易  </p>  <p>   <b>    <font color=\"#FF6600\">樂天是月長齋鄙夫此時愁臥里閭非遠雲霧難披因以…驚禪</font>   </b>   <br />   五月長齋月，文心苦行心。蘭蔥不入戶，薝卜自成林。--劉禹錫   <br />   護戒先辭酒，嫌喧亦徹琴。塵埃賓位靜，香火道場深。--白居易   <br />   我靜馴狂象，餐餘施眾禽。定知於佛佞，豈復向書淫。--劉禹錫   <br />   欄藥凋紅艷，庭槐換綠陰。風光徒滿目，雲霧未披襟。--白居易   <br />   樹為清涼倚，池因盥漱臨。蘋芳遭燕拂，蓮坼待蜂尋。--劉禹錫   <br />   舍下環流水，窗中列遠岑。苔斑錢剝落，石怪玉嶔岑。--白居易   <br />   鵲頂迎秋禿，鶯喉入夏喑。綠楊垂嫩色，綖棘露長針。--劉禹錫   <br />   散秩身猶幸，趨朝力不任。官將方共拙，年與病交侵。--白居易   <br />   徇樂非時選，忘機似陸沈。鑒容稱四皓，捫腹有三壬。--劉禹錫   <br />   攜手慚連璧，同心許斷金。紫芝雖繼唱，白雪少知音。--白居易   <br />   憶罷吳門守，相逢楚水潯。舟中頻曲晏，夜後各加斟。--劉禹錫   <br />   濁酒銷殘漏，弦聲間遠砧。酡顏舞長袖，密坐接華簪。--白居易   <br />   持論峰巒峻，戰文矛戟森。笑言誠莫逆，造次必相箴。--劉禹錫   <br />   往事應如昨，餘歡迄至今。迎君常倒屣，訪我輒攜衾。--白居易   <br />   陰魄初離畢，陽光正在參。待公休一食，縱飲共狂吟。--劉禹錫  </p>  <p>   <b>    <font color=\"#FF6600\">秋霖即事聯句三十韻</font>   </b>   <br />   蕭索窮秋月，蒼茫苦雨天。洩雲生棟上，行潦入庭前。--白居易   <br />   苔色侵三徑，波聲想五弦。井蛙爭入戶，轍鮒亂歸泉。--王起   <br />   高霤愁晨坐，空階驚夜眠。鶴鳴猶未已，蟻穴亦頻遷。--劉禹錫   <br />   散漫疏還密，空濛斷復連。竹沾青玉潤，荷滴白珠圓。--白居易   <br />   地濕灰蛾滅，池添水馬憐。有苗沾霢霂，無月弄潺湲。--王起   <br />   籬菊潛開秀，園蔬已罷鮮。斷行隨雁翅，孤嘯聳鳶肩。--劉禹錫   <br />   橋柱黏黃菌，牆衣點綠錢。草荒行藥路，沙泛釣魚船。--白居易   <br />   長者車猶阻，高人榻且懸。金烏何日見，玉爵幾時傳。--王起   <br />   近井桐先落，當簷石欲穿。趨風誠有戀，披霧邈無緣。--劉禹錫   <br />   廩米陳生醭，庖薪濕起煙。鳴雞潛報曉，急景暗凋年。--白居易   <br />   蓋灑高松上，絲繁細柳邊。拂叢時起蝶，墮葉乍驚蟬。--王起   <br />   巾角皆爭墊，裙裾別似湔。人多蒙翠被，馬盡著連杆。--劉禹錫   <br />   好客無來者，貧家但悄然。濕泥印鶴跡，漏壁絡蝸涎。--白居易   <br />   蚊聚雷侵室，鷗翻浪滿川。上樓愁冪冪，繞捨厭濺濺。--王起   <br />   律候今秋矣，歡娛久曠焉。但令高興在，晴後奉周旋。--劉禹錫  </p>  <p>   <b>    <font color=\"#FF6600\">喜晴聯句</font>   </b>   <br />   苦雨晴何喜，喜於未雨時。氣收雲物變，聲樂鳥烏知。--白居易   <br />   蕙泛光風圃，蘭開皎月池。千峰分遠近，九陌好追隨。--王起   <br />   白日開天路，玄陰捲地維。餘清在林薄，新照入漣漪。--劉禹錫   <br />   碧樹涼先落，青蕪濕更滋。曬毛經浴鶴，曳尾出泥龜。--白居易   <br />   舞去商羊速，飛來野馬遲。柱邊無潤礎，台上有游絲。--王起   <br />   橋淨行塵息，堤長禁柳垂。宮城開睥睨，觀闕麗罘罳。--劉禹錫   <br />   洛水澄清鎮，嵩煙展翠帷。梁成虹乍見，市散蜃初移。--白居易   <br />   藉草風猶暖，攀條露已晞。屋穿添碧瓦，牆缺召金錘。--王起   <br />   迥徹來雙目，昏煩去四支。霞文晚煥爛，星影夕參差。--劉禹錫   <br />   爽助門庭肅，寒摧草木衰。黃干向陽菊，紅洗得霜梨。--白居易   <br />   假蓋閒誰惜，彈弦燥更悲。散蹄良馬穩，炙背野人宜。--王起   <br />   洞戶晨暉入，空庭宿霧披。推林出書目，傾笥上衣椸。--劉禹錫   <br />   道路行非阻，軒車望可期。無辭訪圭竇，且願見瓊枝。--白居易   <br />   山閣蓬萊客，儲宮羽翼師。每優陪麗句，何暇覿英姿。--王起   <br />   玩景方搔首，懷人尚斂眉。因吟仲文什，高興盡於斯。--劉禹錫  </p>  <p>   <b>    <font color=\"#FF6600\">會昌春連宴即事</font>   </b>   <br />   元年寒食日，上巳暮春天。雞黍三家會，鶯花二節連。--白居易   <br />   光風初澹蕩，美景漸暄妍。簪組蘭亭上，車輿曲水邊。--劉禹錫   <br />   松聲添奏樂，草色助鋪筵。雀舫宜閒泛，螺杯任漫傳。--王起   <br />   園蔬香帶露，廚柳暗藏煙。麗句輕珠玉，清談勝管弦。--白居易   <br />   陌喧金距鬥，樹動彩繩懸。奼女妝梳艷，遊童衣服鮮。--劉禹錫   <br />   圃香知種蕙，池暖憶開蓮。怪石雲疑觸，夭桃火欲然。--王起   <br />   正歡唯恐散，雖醉未思眠。嘯傲人間世，追隨地上仙。--白居易   <br />   燕來雙涎涎，雁去累翩翩。行樂真吾事，尋芳獨我先。--劉禹錫   <br />   滯周慚太史，入洛繼先賢。昔恨多分手，今歡謬比肩。--王起   <br />   病猶陪宴飲，老更奉周旋。望重青雲客，情深白首年。--白居易   <br />   遍嘗珍饌後，許入畫堂前。舞袖翻紅炬，歌鬟插寶蟬。--劉禹錫   <br />   斷金多感激，倚玉貴遷延。說史吞顏注，論詩笑鄭箋。--王起   <br />   松筠寒不變，膠漆冷彌堅。興伴王尋戴，榮同隗在燕。--白居易   <br />   擲盧誇使氣，刻燭鬥成篇。實藝皆三捷，虛名愧六聯。--劉禹錫   <br />   興闌猶舉白，話靜每思玄。更說歸時好，亭亭月正圓。--王起  </p>  <p>   <b>    <font color=\"#FF6600\">僕射來示有三春向晚四者難並之說誠哉是言輒…兼簡尚書</font>   </b>   <br />   三春今向晚，四者昔難並。借問低眉坐，何如攜手行。--白居易   <br />   舊遊多過隙，新宴且尋盟。鸚鵡林須樂，麒麟閣未成。--王起   <br />   分陰當愛惜，遲景好逢迎。林野熏風起，樓台谷雨晴。--劉禹錫   <br />   牆低山半出，池廣水初平。橋轉長虹曲，舟回小鷁輕。--白居易   <br />   殘花猶布繡，密竹自聞笙。欲過芳菲節，難忘宴慰情。--王起   <br />   月輪行似箭，時物始如傾。見雁隨兄去，聽鶯求友聲。--劉禹錫   <br />   蕙長書帶展，菰嫩剪刀生。坐密衣裳暖，堂虛絲管清。--白居易   <br />   峰巒侵碧落，草木近朱明。與點非沂水，陪膺是洛城。--王起   <br />   撥醅爭綠醑，臥酪待朱櫻。幾處能留客，何人喚解酲。--劉禹錫   <br />   舊儀尊右揆，新命寵春卿。有喜鵲頻語，無機鷗不驚。--白居易   <br />   青林思小隱，白雪仰芳名。訪舊殊千里，登高賴九城。--王起   <br />   酇侯司管鑰，疏傅傲簪纓。綸綍曾同掌，煙霄即上征。--劉禹錫   <br />   冊庭嘗接武，書殿忝連衡。蘭室春彌馥，松心晚更貞。--白居易   <br />   琴招翠羽下，鉤掣紫鱗呈，只願回烏景。誰能避兕觥。--王起   <br />   方知醉兀兀，應是走營營。鳳閣鸞台路，從他年少爭。--白居易  </p>  <p>   <b>    <font color=\"#FF6600\">城南聯句</font>   </b>   <br />   竹影金瑣碎，--孟郊   <br />   泉音玉淙琤。琉璃剪木葉，--韓愈   <br />   翡翠開園英。流滑隨仄步，--孟郊   <br />   搜尋得深行。遙岑出寸碧，--韓愈   <br />   遠目增雙明。干穟紛拄地，--孟郊   <br />   化蟲枯挶莖。木腐或垂耳，--韓愈   <br />   草珠競駢睛。浮虛有新斸，--孟郊   <br />   摧扤饒孤撐。囚飛黏網動，--韓愈   <br />   盜啅接彈驚。脫實自開坼，--孟郊   <br />   牽柔誰繞縈。禮鼠拱而立，--韓愈   <br />   駭牛躅且鳴。蔬甲喜臨社，--孟郊   <br />   田毛樂寬徵。露螢不自暖，--韓愈   <br />   凍蝶尚思輕。宿羽有先曉，--孟郊   <br />   食鱗時半橫。菱翻紫角利，--韓愈   <br />   荷折碧圓傾。楚膩鱣鮪亂，--孟郊   <br />   獠羞蠃蟹並。桑蠖見虛指，--韓愈   <br />   穴狸聞鬥獰。逗翳翅相築，--孟郊   <br />   擺幽尾交搒。蔓涎角出縮，--韓愈   <br />   樹啄頭敲鏗。修箭裊金餌，--孟郊   <br />   群鮮沸池羹。岸殼坼玄兆，--韓愈   <br />   野麰漸豐萌。窯煙冪疏島，--孟郊   <br />   沙篆印回平。癢肌遭眊刺，--韓愈   <br />   啾耳聞雞生。奇慮恣回轉，--孟郊   <br />   遐睎縱逢迎。顛林戢遠睫，--韓愈   <br />   縹氣夷空情。歸跡歸不得，--孟郊   <br />   捨心捨還爭。靈麻撮狗虱，--韓愈   <br />   村稚啼禽猩。紅皺曬簷瓦，--孟郊   <br />   黃團繫門衡。得雋蠅虎健，--韓愈   <br />   相殘雀豹趟。束枯樵指禿，--孟郊   <br />   刈熟擔肩赬。澀旋皮卷臠，--韓愈   <br />   苦開腹彭亨。機舂潺湲力，--孟郊   <br />   吹簸飄颻精。賽饌木盤簇，--韓愈   <br />   靸妖籐索絣。荒學五六卷，--孟郊   <br />   古藏四三塋。里儒拳足拜，--韓愈   <br />   土怪閃眸偵。蹄道補復破，--孟郊   <br />   絲窠掃還成。暮堂蝙蝠沸，--韓愈   <br />   破灶伊威盈。追此訊前主，--孟郊   <br />   答云皆塚卿。敗壁剝寒月，--韓愈   <br />   折篁嘯遺笙。褂熏霏霏在，--孟郊   <br />   綦跡微微呈。劍石猶竦檻，--韓愈   <br />   獸材尚拏楹。寶唾拾未盡，--孟郊   <br />   玉啼墮猶槍。窗綃疑閟艷，--韓愈   <br />   妝燭已銷檠。綠髮抽鈱甃，--孟郊   <br />   青膚聳瑤楨。白蛾飛舞地，--韓愈   <br />   幽蠹落書棚。惟昔集嘉詠，--孟郊   <br />   吐芳類鳴嚶。窺奇摘海異，--韓愈   <br />   恣韻激天鯨。腸胃繞萬象，--孟郊   <br />   精神驅五兵。蜀雄李杜拔，--韓愈   <br />   岳力雷車轟。大句斡玄造，--孟郊   <br />   高言軋霄崢。芒端轉寒燠，--韓愈   <br />   神助溢杯觥。鉅細各乘運，--韓愈   <br />   湍潿亦騰聲。凌花咀粉蕊，--孟郊   <br />   削縷穿珠櫻。綺語洗晴雪，--韓愈   <br />   嬌辭哢雛鶯。酣歡雜弁珥，--孟郊   <br />   繁價流金瓊。菡萏寫江調，--孟郊   <br />   萎蕤綴藍瑛。庖霜膾玄鯽，--韓愈   <br />   淅玉炊香粳。朝饌已百態，--孟郊   <br />   春醪又千名。哀匏蹙駛景，--韓愈   <br />   冽唱凝餘晶。解魄不自主，--孟郊   <br />   痺肌坐空瞠。扳援賤蹊絕，--韓愈   <br />   炫曜仙選更。叢巧競採笑，--孟郊   <br />   駢鮮互探嬰。桑變忽蕪蔓，--韓愈   <br />   樟裁浪登丁。霞斗詎能極，--孟郊   <br />   風期誰復賡。皋區扶帝壤，--韓愈   <br />   瑰蘊郁天京。祥色被文彥，--孟郊   <br />   良才插杉檉。隱伏饒氣象，--韓愈   <br />   興潛示堆坑。擘華露神物，--孟郊   <br />   擁終儲地禎。訏謨壯締始，--韓愈   <br />   輔弼登階清。坌秀恣填塞，--孟郊   <br />   呀靈滀渟澄。益大聯漢魏，--韓愈   <br />   肇初邁周嬴。積照涵德鏡，--孟郊   <br />   傳經儷金籯。食家行鼎鼐，--韓愈   <br />   寵族飫弓旌。奕制盡從賜，--孟郊   <br />   殊私得逾程。飛橋上架漢，--韓愈   <br />   繚岸俯規瀛。瀟碧遠輸委，--孟郊   <br />   湖嵌費攜擎。萄苜從大漠，--韓愈   <br />   楓櫧至南荊。嘉植鮮危朽，--孟郊   <br />   膏理易滋榮。懸長巧紐翠，--韓愈   <br />   象曲善攢珩。魚口星浮沒，--孟郊   <br />   馬毛錦斑騂。五方亂風土，--韓愈   <br />   百種分鋤耕。葩薛相妒出，--孟郊   <br />   菲茸共舒晴。類招臻倜詭，--韓愈   <br />   翼萃伏衿纓。危望跨飛動，--孟郊   <br />   冥升躡登閎。春遊轢靃靡，--韓愈   <br />   彩伴颯嫈嫇。遺燦飄的皪，--孟郊   <br />   淑顏洞精誠。嬌應如在寤，--韓愈   <br />   頹意若含酲。鵷毳翔衣帶，--孟郊   <br />   鵝肪截佩璜。文升相照灼，--韓愈   <br />   武勝屠欃槍。割錦不酬價，--孟郊   <br />   構雲有高營。通波牣鱗介，--韓愈   <br />   疏畹富蕭蘅。買養馴孔翠，--孟郊   <br />   遠苞樹蕉栟。鴻頭排刺芡，--韓愈   <br />   鵠鷿攢瑰橙。騖廣雜良牧，--孟郊   <br />   蒙休賴先盟。罷旄奉環衛，--韓愈   <br />   守封踐忠貞。戰服脫明介，--孟郊   <br />   朝冠飄彩紘。爵勳逮僮隸，--韓愈   <br />   簪笏自懷繃。乳下秀嶷嶷，--孟郊   <br />   椒蕃泣喤喤。貌鑒清溢匣，--韓愈   <br />   眸光寒發硎。館儒養經史，--孟郊   <br />   綴戚觴孫甥。考鍾饋殽核，--韓愈   <br />   戛鼓侑牢牲。飛膳自北下，--孟郊   <br />   函珍極東烹。如瓜煮大卵，--韓愈   <br />   比線茹芳菁。海岳錯口腹，--孟郊   <br />   趙燕錫媌娙。一笑釋仇恨，--韓愈   <br />   百金交弟兄。貨至貊戎市，--孟郊   <br />   呼傳鸚鵒令。順居無鬼瞰，--韓愈   <br />   抑橫免官評。殺候肆凌翦，--孟郊   <br />   籠原匝罝紘。羽空顛雉鷃，--韓愈   <br />   血路迸狐麂。折足去踸踔，--孟郊   <br />   蹙鬐怒   <a target=\"_blank\" href=\"http://140.111.1.40/yitic/frc/frc16961.htm\">●</a>鬤。躍犬疾翥鳥，--韓愈   <br />   呀鷹甚饑虻。算蹄記功賞，--孟郊   <br />   裂腦擒撐掁。猛斃牛馬樂，--韓愈   <br />   妖殘梟鷺惸。窟窮尚嗔視，--孟郊   <br />   箭出方驚抨。連箱載已實，--韓愈   <br />   礙轍棄仍贏，喘覷鋒刃點，--孟郊   <br />   困沖株蘗盲。掃淨豁曠曠，--韓愈   <br />   騁遙略蘋蘋。饞叉飽活臠，--孟郊   <br />   惡嚼   <a target=\"_blank\" href=\"http://140.111.1.40/yitic/frc/frc01342.htm\">●</a>腥鯖。歲律及郊至，--韓愈   <br />   古音命韶韺。旗旆流日月，--孟郊   <br />   帳廬扶棟甍。磊落奠鴻璧，--韓愈   <br />   參差席香藑。玄祇祉兆姓，--孟郊   <br />   黑秬饛豐盛。慶流蠲瘥癘，--韓愈   <br />   威暢捐   <a target=\"_blank\" href=\"http://140.111.1.40/yitic/frc/frc14294.htm\">●</a>輣。靈燔望高冏，--孟郊   <br />   龍駕聞敲   <a target=\"_blank\" href=\"http://140.111.1.40/yitic/frc/frc16356.htm\">●</a>。是惟禮之盛，--韓愈   <br />   永用表其宏。德孕厚生植，--孟郊   <br />   恩熙完刖黥。宅土盡華族，--韓愈   <br />   連田間強甿。蔭庾森嶺檜，--孟郊   <br />   啄場翽祥   <a target=\"_blank\" href=\"http://140.111.1.40/yitic/frc/frc17638.htm\">●</a>，畦肥翦韭薤，--韓愈   <br />   陶固收盆罌。利養積餘健，--孟郊   <br />   孝思事嚴祊。掘雲破嵽嵲，--韓愈   <br />   采月漉坳泓。寺砌上明鏡，--孟郊   <br />   僧盂敲曉鉦。泥像對騁怪，--韓愈   <br />   鐵鐘孤舂鍠。癭頸鬧鳩鴿，--孟郊   <br />   蜿垣亂蛷蠑。葚黑老蠶蠋，--韓愈   <br />   麥黃韻鸝鶊。韶曙遲勝賞，--孟郊   <br />   賢明戒先庚。馳門填逼仄，--韓愈   <br />   競墅輾砯砰。碎纈紅滿杏，--孟郊   <br />   稠凝碧浮餳。蹙繩覲娥婺，--韓愈   <br />   鬥草擷璣珵。粉汗澤廣額，--孟郊   <br />   金星墮連瓔。鼻偷困淑郁，--韓愈   <br />   眼剽強盯瞑。是節飽顏色，--孟郊   <br />   茲疆稱都城。書饒罄魚繭，--韓愈   <br />   紀盛播琴箏。奚必事遠覿，--孟郊   <br />   無端逐羈傖。將身親魍魅，--韓愈   <br />   浮跡侶鷗鶄。腥味空奠屈，--孟郊   <br />   天年徒羨彭。驚魂見蛇蚓，--韓愈   <br />   觸嗅值蝦蟛。幸得履中氣，--孟郊   <br />   忝從拂天棖。歸私暫休暇，--韓愈   <br />   驅明出庠黌。鮮意竦輕暢，--孟郊   <br />   連輝照瓊瑩。陶暄逐風乙，--韓愈   <br />   躍視舞晴蜻。足勝自多詣，--孟郊   <br />   心貪敵無勍。始知樂名教，--韓愈   <br />   何用苦拘佇。畢景任詩趣，--孟郊   <br />   焉能守硜硜。--韓愈  </p>  <p>   <b>    <font color=\"#FF6600\">會合聯句</font>   </b>   <br />   離別言無期，會合意彌重。--張籍   <br />   病添兒女戀，老喪丈夫勇。--韓愈   <br />   劍心知未死，詩思猶孤聳。--孟郊   <br />   愁去劇箭飛，歡來若泉湧。--張徹   <br />   析言多新貫，攄抱無昔壅。--張籍   <br />   念難須勤追，悔易勿輕踵。--韓愈   <br />   吟巴山犖嶨，說楚波堆壟。--孟郊   <br />   馬辭虎豹怒，舟出蛟鼉恐。--張徹   <br />   狂鯨時孤軒，幽狖雜百種。--韓愈   <br />   瘴衣常腥膩，蠻器多疏冗。--張籍   <br />   剝苔吊斑林，角飯餌沈塚。--韓愈   <br />   忽爾銜遠命，歸歟舞新寵。--孟郊   <br />   鬼窟脫幽妖，天居覿清栱。--韓愈   <br />   京遊步方振，謫夢意猶恟。--張籍   <br />   詩書誇舊知，酒食接新奉。--韓愈   <br />   嘉言寫清越，愈病失疣腫。--孟郊   <br />   夏陰偶高庇，宵魄接虛擁。--韓愈   <br />   雪弦寂寂聽，茗碗纖纖捧。--孟郊   <br />   馳輝燭浮螢，幽響洩潛蛩。--韓愈   <br />   詩老獨何心，江疾有餘尰。--孟郊   <br />   我家本瀍谷，有地介皋鞏。休跡憶沈冥，峨冠慚闒茸。--韓愈   <br />   升朝高轡逸，振物群聽悚。徒言濯幽泌，誰與薙荒茸。--張籍   <br />   朝紳郁青綠，馬飾曜珪珙。國讎未銷鑠，我志蕩邛隴。--孟郊   <br />   君才誠倜儻，時論方洶溶。格言多彪蔚，懸解無梏拲。--韓愈   <br />   張生得淵源，寒色拔山塚。堅如撞群金，眇若抽獨蛹。--韓愈   <br />   伊余何所擬，跛鱉詎能踴。塊然墮岳石，飄爾罥巢氄。--孟郊   <br />   龍旆垂天衛，雲韶凝禁甬。君胡眠安然，朝鼓聲洶洶。--韓愈  </p>  <p>   <b>    <font color=\"#FF6600\">鬥雞聯句</font>   </b>   <br />   大雞昂然來，小雞竦而待。--韓愈   <br />   崢嶸顛盛氣，洗刷凝鮮彩。--孟郊   <br />   高行若矜豪，側睨如伺殆。--韓愈   <br />   精光目相射，劍戟心獨在。--孟郊   <br />   既取冠為冑，復以距為鐓。天時得清寒，地利挾爽塏。--韓愈   <br />   磔毛各噤癢，怒癭爭碨磊。俄膺忽爾低，植立瞥而改。--孟郊   <br />   腷膊戰聲喧，繽翻落羽崔。中休事未決，小挫勢益倍。--韓愈   <br />   妒腸務生敵，賊性專相醢。裂血失鳴聲，啄殷甚饑餒。--孟郊   <br />   對起何急驚，隨旋誠巧紿。毒手飽李陽，神槌因朱亥。--韓愈   <br />   惻心我以仁，碎首爾何罪。獨勝事有然，旁驚汗流浼。--孟郊   <br />   知雄欣動顏，怯負愁看賄。爭觀雲填道，助叫波翻海。--韓愈   <br />   事爪深難解，嗔睛時未怠。一噴一醒然，再接再礪乃。--孟郊   <br />   頭垂碎丹砂，翼拓拖錦彩。連軒尚賈餘，清厲比歸凱。--韓愈   <br />   選俊感收毛，受恩慚始隗。英心甘鬥死，義肉恥庖宰。--孟郊   <br />   君看鬥雞篇，短韻有可採。--孟郊  </p>  <p>   <b>    <font color=\"#FF6600\">納涼聯句</font>   </b>   <br />   遞嘯取遙風，微微近秋朔。--孟郊   <br />   金柔氣尚低，火老候愈濁。--韓愈   <br />   熙熙炎光流，竦竦高雲擢。--韓愈   <br />   閃紅驚蚴虯，凝赤聳山嶽。目林恐焚燒，耳井憶瀺灂。--孟郊   <br />   仰懼失交泰，非時結冰雹。化鄧渴且多，奔河誠已愨。--孟郊   <br />   暍道者誰子，叩商者何樂。洗矣得滂沱，感然鳴鸑鷟。--孟郊   <br />   嘉願苟未從，前心空緬邈。清砌千回坐，冷環再三握。--孟郊   <br />   煩懷卻星星，高意還卓卓。--孟郊   <br />   龍沈劇煮鱗，牛喘甚焚角。蟬煩鳴轉喝，烏噪饑不啄。--韓愈   <br />   晝蠅食案繁，宵蚋肌血渥。單絺厭已褫，長翣倦還捉。--韓愈   <br />   幸茲得佳朋，於此蔭華桷。青熒文簟施，淡澉甘瓜濯。--韓愈   <br />   大壁曠凝淨，古畫奇駮犖。淒如羾寒門，皓若攢玉璞。--韓愈   <br />   掃寬延鮮飆，汲冷漬香穱。篚實摘林珍，盤殽饋禽曷。--韓愈   <br />   空堂喜淹留，貧饌羞齷齪。--韓愈   <br />   慇勤相勸勉，左右加礱斫。賈勇發霜硎，爭前曜冰槊。--孟郊   <br />   微然草根響，先被詩情覺。感衰悲舊改，工異逞新貌。--孟郊   <br />   誰言擯朋老，猶自將心學。危簷不敢憑，朽機懼傾撲。--孟郊   <br />   青雲路難近，黃鶴足仍鐲。未能飲淵泉，立滯叫芳藥。--孟郊   <br />   與子昔睽離，嗟余苦屯剝。直道敗邪徑，拙謀傷巧諑。--韓愈   <br />   炎湖度氛氳，熱石行犖硞。痟肌夏尤甚，瘧渴秋更數。--韓愈   <br />   君顏不可覿，君手無由搦。今來沐新恩，庶見返鴻樸。--韓愈   <br />   儒庠恣遊息，聖籍飽商榷。危行無低徊，正言免咿喔。--韓愈   <br />   車馬獲同驅，酒醪欣共欶。惟憂棄菅蒯，敢望侍帷幄。--韓愈   <br />   此志且何如，希君為追琢。--韓愈  </p>  <p>   <b>    <font color=\"#FF6600\">秋雨聯句</font>   </b>   <br />   萬木聲號呼，百川氣交會。--孟郊   <br />   庭翻樹離合，牖變景明藹。--韓愈   <br />   潀瀉殊未終，飛浮亦云泰。--孟郊   <br />   牽懷到空山，屬聽邇驚瀨。--韓愈   <br />   簷垂白練直，渠漲清湘大。--孟郊   <br />   甘津澤祥禾，伏潤肥荒艾。--韓愈   <br />   主人吟有歡，客子歌無奈。--孟郊   <br />   侵陽日沈玄，剝節風搜兌。--韓愈   <br />   坱圠遊峽喧，颼飀臥江汰。--孟郊   <br />   微飄來枕前，高灑自天外。--韓愈   <br />   蛩穴何迫迮，蟬枝掃鳴噦。--孟郊   <br />   楥菊茂新芳，逕蘭銷晚   <a target=\"_blank\" href=\"http://140.111.1.40/yitic/frc/frc16574.htm%A1C\">●</a>--韓愈   <br />   地鏡時昏曉，池星競漂沛。--孟郊   <br />   歡呶尋一聲，灌注咽群籟。--韓愈   <br />   儒宮煙火濕，市捨煎熬忕。--孟郊   <br />   臥冷空避門，衣寒屢循帶。--韓愈   <br />   水怒已倒流，陰繁恐凝害。--孟郊   <br />   憂魚思舟楫，感禹勤畎澮。--韓愈   <br />   懷襄信可畏，疏決須有賴。--孟郊   <br />   筮命或馮蓍，卜晴將問蔡。--韓愈   <br />   庭商忽驚舞，墉禜亦親酹。--孟郊   <br />   氛醨稍疏映，雺亂還擁薈。陰旌時摎流，帝鼓鎮訇磕。--韓愈   <br />   棗圃落青璣，瓜畦爛文貝。貧薪不燭灶，富粟空填廥。--韓愈   <br />   秦俗動言利，魯儒欲何丐。深路倒羸驂，弱途擁行軑。--孟郊   <br />   毛羽皆遭凍，離褷不能翽。翻浪洗虛空，傾濤敗藏蓋。--孟郊   <br />   吾人猶在陳，僮僕誠自鄶。因思征蜀士，未免濕戎旆。--韓愈   <br />   安得發商飆，廓然吹宿靄。白日懸大野，幽泥化輕壒。--韓愈   <br />   戰場暫一干，賊肉行可膾。--韓愈   <br />   搜心思有效，抽策期稱最。豈惟慮收穫，亦以求顛沛。--孟郊   <br />   禽情初嘯儔，礎色微收霈。庶幾諧我願，遂止無已太。--韓愈  </p>  <p>   <b>    <font color=\"#FF6600\">征蜀聯句</font>   </b>   <br />   日王忿違傲，有命事誅拔。蜀險豁關防，秦師縱橫猾。--韓愈   <br />   風旗匝地揚，雷鼓轟天殺。竹兵彼皴脆，鐵刃我槍   <a target=\"_blank\" href=\"http://140.111.1.40/yitic/frc/frc18346.htm\">●</a>。--孟郊   <br />   刑神吒犛旄，陰焰颭犀札。翻霓紛偃蹇，塞野澒坱圠。--韓愈   <br />   生獰競掣跌，癡突爭填軋。渴斗信豗呶，啖奸何噢骨。--孟郊   <br />   更呼相簸蕩，交斫雙缺齾。火發激鋩腥，血漂騰足滑。--韓愈   <br />   飛猱無整陣，翩鶻有邪戛。江倒沸鯨鯤，山搖潰貙猰。--孟郊   <br />   中離分二三，外變迷七八。逆頸盡徽索，仇頭恣髡   <a target=\"_blank\" href=\"http://140.111.1.40/yitic/frc/frc17005.htm\">●</a>。--韓愈   <br />   怒須猶   <a target=\"_blank\" href=\"http://140.111.1.40/yitic/frc/frc16956.htm\">●</a>   <a target=\"_blank\" href=\"http://140.111.1.40/yitic/frc/frc17012.htm\">●</a>，斷臂仍   <a target=\"_blank\" href=\"http://140.111.1.40/yitic/frc/frc07587.htm\">●</a>   <a target=\"_blank\" href=\"http://140.111.1.40/yitic/frc/frc07579.htm\">●</a>。--韓愈   <br />   石潛設奇伏，穴覷騁精察。中矢類妖   <a target=\"_blank\" href=\"http://140.111.1.40/yitic/frc/frc07297.htm\">●</a>，跳鋒狀驚豽。--孟郊   <br />   蹋翻聚林嶺，鬥起成埃垢。--孟郊   <br />   旆亡多空槓，軸折鮮聯轄。剟膚浹瘡痍，敗面碎黥   <a target=\"_blank\" href=\"http://140.111.1.40/yitic/frc/frc00560.htm\">●</a>。--韓愈   <br />   渾奔肆狂勷，捷竄脫趫黠。巖鉤踔狙猿，水漉雜鱣螖。--韓愈   <br />   投奅鬧   <a target=\"_blank\" href=\"http://140.111.1.40/yitic/frc/frc08830.htm\">●</a>   <a target=\"_blank\" href=\"http://140.111.1.40/yitic/frc/frc08890.htm\">●</a>，填隍崴   <a target=\"_blank\" href=\"http://140.111.1.40/yitic/frc/frc00256.htm\">●</a>   <a target=\"_blank\" href=\"http://140.111.1.40/yitic/frc/frc00243.htm\">●</a>。--韓愈   <br />   強睛死不閉，獷眼睏逾   <a target=\"_blank\" href=\"http://140.111.1.40/yitic/frc/frc08282.htm\">●</a>。爇堞熇歊熹，抉門呀拗   <a target=\"_blank\" href=\"http://140.111.1.40/yitic/frc/frc15330.htm\">●</a>。--孟郊   <br />   天刀封未坼，酋膽懾前揠。跧梁排郁縮，闖竇猰窋覓。--孟郊   <br />   迫脅聞雜驅，咿呦叫冤刖。--孟郊   <br />   窮區指清夷，凶部坐雕鎩。邛文裁斐斖，巴艷收婠妠。--韓愈   <br />   椎肥牛呼牟，載實駝鳴   <a target=\"_blank\" href=\"http://140.111.1.40/yitic/frc/frc01588.htm\">●</a>。聖靈閔頑嚚，燾養均草   <a target=\"_blank\" href=\"http://140.111.1.40/yitic/frc/frc11968.htm\">●</a>。--韓愈   <br />   下書遏雄虓，解罪弔攣瞎。--韓愈   <br />   戰血時銷洗，劍霜夜清刮。漢棧罷囂闐，獠江息澎汃。--孟郊   <br />   戍寒絕朝乘，刁暗歇宵察。始去杏飛蜂，及歸柳嘶蛩。--孟郊   <br />   廟獻繁馘級，樂聲洞椌楬。--孟郊   <br />   台圖煥丹玄，郊告儼匏秸。念齒慰霉黧，視傷悼瘢   <a target=\"_blank\" href=\"http://140.111.1.40/yitic/frc/frc07838.htm\">●</a>。--韓愈   <br />   休輸任訛寢，報力厚麩耛。公歡鐘晨撞，室宴絲曉扴。--韓愈   <br />   杯盂酬酒醪，箱篋饋巾襪。小臣昧戎經，維用贊勳劼。--韓愈  </p>  <p>   <b>    <font color=\"#FF6600\">同宿聯句</font>   </b>   <br />   自從別君來，遠出遭巧譖。--韓愈   <br />   斑斑落春淚，浩浩浮秋浸。--孟郊   <br />   毛奇睹象犀，羽怪見鵩鴆。--韓愈   <br />   朝行多危棧，夜臥饒驚枕。--孟郊   <br />   生榮今分逾，死棄昔情任。--韓愈   <br />   鵷行參綺陌，雞唱聞清禁。--孟郊   <br />   山晴指高標，槐密騖長蔭。--韓愈   <br />   直辭一以薦，巧舌千皆噤。--孟郊   <br />   匡鼎惟說詩，桓譚不讀讖。--韓愈   <br />   逸韻何嘈嗷，高名俟沽賃。--孟郊   <br />   紛葩歡屢填，曠朗憂早滲。--韓愈   <br />   為君開酒腸，顛倒舞相飲。--孟郊   <br />   曦光霽曙物，景曜鑠宵祲。--韓愈   <br />   儒門雖大啟，奸首不敢闖。義泉雖至近，盜索不敢沁。--孟郊   <br />   清琴試一揮，白鶴叫相喑。欲知心同樂，雙繭抽作紝。--孟郊  </p>  <p>   <b>    <font color=\"#FF6600\">莎柵聯句</font>   </b>   <br />   冰溪時咽絕，風櫪方軒舉。--韓愈   <br />   此處不斷腸，定知無斷處。--孟郊  </p>  <p>   <b>    <font color=\"#FF6600\">雨中寄孟刑部幾道聯句</font>   </b>   <br />   秋潦淹轍跡，高居限參拜。--韓愈   <br />   耿耿蓄良思，遙遙仰嘉話。--孟郊   <br />   一晨長隔歲，百步遠殊界。--韓愈   <br />   商聽饒清聳，悶懷空抑噫。--孟郊   <br />   美君知道腴，逸步謝天械。--韓愈   <br />   吟馨鑠紛雜，抱照瑩疑怪。--孟郊   <br />   撞宏聲不掉，輸邈瀾逾殺。--韓愈   <br />   簷瀉碎江喧，街流淺溪邁。--孟郊   <br />   念初相遭逢，倖免因媒介。祛煩類決癰，愜興劇爬疥。--韓愈   <br />   研文較幽玄，呼博騁雄快。今君軺方馳，伊我羽已鎩。--韓愈   <br />   溫存感深惠，琢切奉明誡。--韓愈   <br />   迨茲更凝情，暫阻若嬰瘵。欲知相從盡，靈珀拾纖芥。--孟郊   <br />   欲知相益多，神藥銷宿憊。德符仙山岸，永立難欹壞。--孟郊   <br />   氣涵秋天河，有朗無驚湃。--孟郊   <br />   祥鳳遺蒿鷃，雲韶掩夷靺。爭名求鵠徒，騰口甚蟬喝。--韓愈   <br />   未來聲已赫，始鼓敵前敗。鬥場再鳴先，遐路一飛屆。--韓愈   <br />   東野繼奇躅，修綸懸眾犗。穿空細丘垤，照日陋菅蒯。--韓愈   <br />   小生何足道，積慎如觸蠆。愔愔抱所諾，翼翼自申戒。--孟郊   <br />   聖書空勘讀，盜食敢求嘬。惟當騎款段，豈望覿珪玠。--孟郊   <br />   弱操愧筠杉，微芳比蕭薤。何以驗高明，柔中有剛夬。--孟郊  </p>  <p>   <b>    <font color=\"#FF6600\">遠遊聯句</font>   </b>   <br />   別腸車輪轉，一日一萬周。--孟郊   <br />   離思春冰泮，爛漫不可收。--韓愈   <br />   馳光忽以迫，飛轡誰能留。--孟郊   <br />   取之詎灼灼，此去信悠悠。--李翱   <br />   楚客宿江上，夜魂棲浪頭。曉日生遠岸，水芳綴孤舟。--孟郊   <br />   村飲泊好木，野蔬拾新柔。獨含淒淒別，中結鬱鬱愁。--孟郊   <br />   人憶舊行樂，鳥吟新得儔。--孟郊   <br />   靈瑟時窅窅，霠猿夜啾啾。憤濤氣尚盛，恨竹淚空幽。--韓愈   <br />   長懷絕無已，多感良自尤。即路涉獻歲，歸期眇涼秋。--韓愈   <br />   兩歡日牢落，孤悲坐綢繆。--韓愈   <br />   觀怪忽蕩漾，叩奇獨冥搜。海鯨吞明月，浪島沒大漚。--孟郊   <br />   我有一寸鉤，欲釣千丈流。良知忽然遠，壯志郁無抽。--孟郊   <br />   魍魅暫出沒，蛟螭互蟠蟉。昌言拜舜禹，舉帆凌斗牛。--韓愈   <br />   懷糈饋賢屈，乘桴追聖丘。飄然天外步，豈肯區中囚。--韓愈   <br />   楚些待誰弔，賈辭緘恨投。翳明弗可曉，秘魂安所求。--孟郊   <br />   氣毒放逐域，蓼雜芳菲疇。當春忽淒涼，不枯亦颼飀。--孟郊   <br />   貉謠眾猥款，巴語相咿嚘。默誓去外俗，嘉願還中州。--孟郊   <br />   江生行既樂，躬輦自相戮。飲醇趣明代，味腥謝荒陬。--孟郊   <br />   馳深鼓利楫，趨險驚蜚輶。繫石沉靳尚，開弓射鴅讘。--韓愈   <br />   路暗執屏翳，波驚戮陽侯。廣泛信縹緲，高行恣浮游。--韓愈   <br />   外患蕭蕭去，中悒稍稍瘳。振衣造雲闕，跪坐陳清猷。--韓愈   <br />   德風變讒巧，仁氣銷戈矛。名聲照西海，淑問無時休。--韓愈   <br />   歸哉孟夫子，歸去無夷猶。--韓愈  </p>  <p>   <b>    <font color=\"#FF6600\">晚秋郾城夜會聯句</font>   </b>   <br />   從軍古雲樂，談笑青油幕。燈明夜觀棋，月暗秋城柝。--李正封   <br />   羈客方寂歷，驚烏時落泊。語闌壯氣衰，酒醒寒砧作。--韓愈   <br />   遇主貴陳力，夷凶匪兼弱。百牢犒輿師，千戶購首惡。--李正封   <br />   平生恥論兵，末暮不輕諾。徒然感恩義，誰復論勳爵。--韓愈   <br />   多士被沾污，小夷施毒蜇。何當鑄劍戟。相與歸台閣。--李正封   <br />   室婦歎鳴鸛，家人祝喜鵲。終朝考蓍龜，何日親烝礿。--韓愈   <br />   間使斷津梁，潛軍索林薄。紅塵羽書靖，大水沙囊涸。--李正封   <br />   銘山子所工，插羽余何怍。未足煩刀俎，只應輸管鑰。--韓愈   <br />   雨矢逐天狼，電矛驅海若。靈誅固無縱，力戰誰敢卻。--李正封   <br />   峨峨雲梯翔，赫赫火箭著。連空隳雉堞，照夜焚城郭。--韓愈   <br />   軍門宣一令，廟算建三略。雷鼓揭千槍，浮橋交萬笮。--李正封   <br />   蹂野馬雲騰，映原旗火鑠。疲氓墜將拯，殘虜狂可縛。--韓愈   <br />   摧鋒若貙兕，超乘如猱玃。逢掖服翻慚，縵胡纓可愕。--李正封   <br />   星隕聞雊雉，師興隨唳鶴。虎豹貪犬羊，鷹鸇憎鳥雀。--韓愈   <br />   燒陂除積聚，灌壘失依托。憑軾諭昏迷，執殳征暴虐。--李正封   <br />   倉空戰卒饑，月黑探兵錯。兇徒更蹈藉，逆族相啖嚼。--韓愈   <br />   軸轤亙淮泗，旆旌連夏鄂。大野縱氐羌，長河浴騮駱。--李正封   <br />   東西競角逐，遠近施矰繳。人怨童聚謠，天殃鬼行瘧。--韓愈   <br />   漢刑支郡黜，周制閒田削。侯社退無功，鬼薪懲不恪。--李正封   <br />   余雖司斧鑕，情本尚丘壑。且待獻俘囚，終當返耕獲。--韓愈   <br />   蒿街陳鈇鉞，桃塞興錢鎛。地理畫封疆，天文掃寥廓。--李正封   <br />   天子憫瘡痍，將軍禁鹵掠。策勳封龍額，歸獸獲麟腳。--韓愈   <br />   詰誅敬王怒，給復哀人瘼。澤髮解兜鍪，酡顏傾鑿落。--李正封   <br />   安存惟恐晚，洗雪不論昨。暮鳥已安巢，春蠶看滿箔。--韓愈   <br />   聲明動朝闕，光寵耀京洛。旁午降絲綸，中堅擁鼓鐸。--李正封   <br />   密坐列珠翠，高門塗粉雘。跋朝賀書飛，塞路歸鞍躍。--韓愈   <br />   魏闕橫雲漢，秦關束巖崿。拜迎羅櫜鞬，問遺結囊橐。--李正封   <br />   江淮永清晏，宇宙重開拓。是日號昇平，此年名作噩。--韓愈   <br />   洪赦方下究，武飆亦旁魄。南據定蠻陬，北攫空朔漠。--李正封   <br />   儒生愜教化，武士猛刺斫。吾相兩優遊，他人雙落莫。--韓愈   <br />   印從負鼎佩，門為登壇鑿。再入更顯嚴，九遷彌謇諤。--李正封   <br />   賓筵盡狐趙，導騎多衛霍。國史擅芬芳，宮娃分綽約。--韓愈   <br />   丹掖列鵷鷺，洪爐衣狐貉。摛文揮月毫，講劍淬霜鍔。--李正封   <br />   命衣備藻火，賜樂兼拊搏。兩廂鋪氍毹，五鼎調勺藥。--韓愈   <br />   帶垂蒼玉珮，轡蹙黃金絡。誘接喻登龍，趨馳狀傾藿。--李正封   <br />   青娥翳長袖，紅頰吹鳴籥。儻不忍辛勤，何由恣歡謔。--韓愈   <br />   惟當早富貴，豈得暫寂寞。但擲雇笑金，仍祈卻老藥。--李正封   <br />   歿廟配樽斝，生堂合聲鑮。安行庇松篁，高臥枕莞蒻。--韓愈   <br />   洗沐恣蘭芷，割烹厭脾臄。喜顏非忸怩，達志無隕獲。--李正封   <br />   詼諧酒席展，慷慨戎裝著。斬馬祭旄纛，炰羔禮芒屩。--韓愈   <br />   山多離隱豹，野有求伸蠖。推選閱群材，薦延搜一鶚。--李正封   <br />   左右供諂譽，親交獻諛噱。名聲載揄揚，權勢實熏灼。--韓愈   <br />   道舊生感激，當歌發酬酢。群孫輕綺紈，下客豐醴酪。--李正封   <br />   窮天貢琛異，匝海賜酺醵。作樂鼓還槌，從禽弓始擴。--韓愈   <br />   取歡移日飲，求勝通宵博。五白氣爭呼，六奇心運度。--李正封   <br />   恩澤誠布濩，嚚頑已簫勺。告成上雲亭，考古垂矩矱。--韓愈   <br />   前堂清夜吹，東第良晨酌。池蓮拆秋房，院竹翻夏籜。--李正封   <br />   五狩朝恆岱，三畋宿楊柞。農書乍討論，馬法長懸格。--韓愈   <br />   雪下收新息，陽生過京索。爾牛時寢訛，我僕或歌咢。--李正封   <br />   帝載彌天地，臣辭劣螢爝。為詩安能詳，庶用存糟粕。--韓愈  </p>  <p>   <b>    <font color=\"#FF6600\">石鼎聯句</font>   </b>   <br />   巧匠斫山骨，刳中事煎烹。--劉師服   <br />   直柄未當權，塞口且吞聲。--侯喜   <br />   龍頭縮菌蠢，豕腹漲彭亨。--軒轅彌明   <br />   外苞乾蘚文，中有暗浪驚。--劉師服   <br />   在冷足自安，遭焚意彌貞。--侯喜   <br />   謬當鼎鼐間，妄使水火爭。--軒轅彌明   <br />   大似烈士膽，圓如戰馬纓。--劉師服   <br />   上比香爐尖，下與鏡面平。--侯喜   <br />   秋瓜未落蒂，凍芋強抽萌。--軒轅彌明   <br />   一塊元氣閉，細泉幽竇傾。--劉師服   <br />   不值輸寫處，焉知懷抱清。--侯喜   <br />   方當洪爐然，益見小器盈。--軒轅彌明   <br />   睆睆無刃跡，團團類天成。--劉師服   <br />   遙疑龜負圖，出曝曉正晴。--侯喜   <br />   旁有雙耳穿，上有孤髻撐。或訝短尾銚，又似無足鐺。--劉師服   <br />   可惜寒食球，擲此傍路坑。--侯喜   <br />   何當出灰灺，無計離瓶罌。--軒轅彌明   <br />   陋質荷斟酌，狹中愧提擎。--劉師服   <br />   豈能煮仙藥，但未污羊羹。--侯喜   <br />   形模婦女笑，度量兒童輕。--軒轅彌明   <br />   徒示堅重性，不過升合盛。--劉師服   <br />   傍似廢轂仰，側見折軸橫。--侯喜   <br />   時於蚯蚓竅，微作蒼蠅鳴。--軒轅彌明   <br />   以茲翻溢愆，實負任使誠。--劉師服   <br />   常居顧盼地，敢有漏洩情。--侯喜   <br />   寧依暖爇弊，不與寒涼並。--軒轅彌明   <br />   區區徒自效，瑣瑣不足呈。--侯喜   <br />   迴旋但兀兀，開闔惟鏗鏗。--劉師服   <br />   全勝瑚璉貴，空有口傳名。豈比俎豆古，不為手所撜。--軒轅彌明   <br />   磨礱去圭角，浸潤著光精。願君莫嘲誚，此物方施行。--軒轅彌明  </p>  <p>   <b>    <font color=\"#FF6600\">有所思聯句</font>   </b>   <br />   相思繞我心，日夕千萬重。年光坐婉娩，春淚銷顏容。--孟郊   <br />   台鏡晦舊暉，庭草滋深茸。望夫山上石，別劍水中龍。--韓愈  </p>  <p>   <b>    <font color=\"#FF6600\">遣興聯句</font>   </b>   <br />   我心隨月光，寫君庭中央。--孟郊   <br />   月光有時晦，我心安所忘。--韓愈   <br />   常恐金石契，斷為相思腸。--孟郊   <br />   平生無百歲，岐路有四方。--韓愈   <br />   四方各異俗，適異非所將。--孟郊   <br />   駑蹄顧挫秣，逸翮遺稻粱。--韓愈   <br />   時危抱獨沈，道泰懷同翔。--孟郊   <br />   獨居久寂默，相顧聊慨慷。--韓愈   <br />   慨慷丈夫志，可以曜鋒鋩。--孟郊   <br />   蘧寧知捲舒，孔顏識行藏。--韓愈   <br />   殷鑒諒不遠，佩蘭永芬芳。--孟郊   <br />   苟無夫子聽，誰使知音揚。--韓愈  </p>  <p>   <b>    <font color=\"#FF6600\">贈劍客李園聯句</font>   </b>   <br />   天地有靈術，得之者惟君。--孟郊   <br />   築爐地區外，積火燒氛氳。--韓愈   <br />   照海鑠幽怪，滿空歊異氛。--孟郊   <br />   山磨電奕奕，水淬龍蝹蝹。--韓愈   <br />   太一裝以寶，列仙篆其文。--孟郊   <br />   可用懾百神，豈惟壯三軍。--韓愈   <br />   有時幽匣吟，忽似深潭聞。--孟郊   <br />   風胡久已死，此劍將誰分。--韓愈   <br />   行當獻天子，然後致殊勳。--孟郊   <br />   豈如豐城下，空有斗間雲。--韓愈  </p>  <p>   <b>    <font color=\"#FF6600\">過海聯句</font>   </b>   <br />   沙鳥浮還沒，山雲斷復連。--高麗使   <br />   桌穿波底月，船壓水中天。--賈島  </p>  <p>   <b>    <font color=\"#FF6600\">妓席與杜牧之同詠</font>   </b>   <br />   骰子逡巡裹手拈，無因得見玉纖纖。--杜牧   <br />   但知報道金釵落，彷彿還應露指尖。--張祜  </p>  <p>   <b>    <font color=\"#FF6600\">同趙二十二訪張明府郊居聯句</font>   </b>   <br />   陶潛官罷酒瓶空，門掩楊花一夜風。--杜牧   <br />   古調詩吟山色裡，無絃琴在月明中。--趙嘏   <br />   遠簷高樹宜幽鳥，出岫孤雲逐晚虹。--杜牧   <br />   別後東籬數枝菊，不知閒醉與誰同。--趙嘏  </p>  <p>   <b>    <font color=\"#FF6600\">遊長安諸寺聯句‧靖恭坊大興善寺‧老松青桐聯二…絕句</font>   </b>   <br />   有松堪繫馬，遇缽更投針。記得湯師句，高禪助朗吟。--段成式   <br />   乘晴入精舍，語默想東林。儘是忘機侶，誰驚息影禽。--張希復   <br />   一雨微塵盡，支郎許數過。方同嗅薝卜，不用算多羅。--鄭符  </p>  <p>   <b>    <font color=\"#FF6600\">遊長安諸寺聯句‧靖恭坊大興善寺‧蛤像聯二十字絕句</font>   </b>   <br />   相好全如梵，端倪只為隋。寧同蚌頑惡，但與鷸相持。--段成式   <br />   雖因雀變化，不逐月虧盈。縱有天中匠，神工詎可成。--張希復  </p>  <p>   <b>    <font color=\"#FF6600\">遊長安諸寺聯句‧靖恭坊大興善寺‧聖柱聯句</font>   </b>   <br />   天心惟助善，聖跡此開陽。--段成式   <br />   載恐雷輪重，緪疑電索長。--張希復   <br />   上衝挾螮蝀，不動束鋃鐺。--段成式   <br />   饑鳥未曾啄，乖龍寧敢藏。--張希復  </p>  <p>   <b>    <font color=\"#FF6600\">遊長安諸寺聯句‧長樂坊安國寺‧紅樓聯句（隱侯體）</font>   </b>   <br />   重疊碎晴空，餘霞更照紅。蟬蹤近鳷鵲，鳥道接相風。--張希復   <br />   苔靜金輪路，雲輕白日宮。壁詩傳謝客，門榜占休公。--段成式  </p>  <p>   <b>    <font color=\"#FF6600\">遊長安諸寺聯句‧長樂坊安國寺‧穗柏聯句</font>   </b>   <br />   一院暑難侵，莓苔共影深。標枝爭息鳥，餘吹正開襟。--段成式   <br />   宿雨香添色，殘陽石在陰。乘閒動詩意，助靜入禪心。--張希復  </p>  <p>   <b>    <font color=\"#FF6600\">遊長安諸寺聯句‧長樂坊安國寺‧題璘公院</font>   </b>   <br />   靜，虛。熱際，安居。--鄭符   <br />   龕燈斂，印香除。東林賓客，西澗圖書。簷外垂青豆，--段成式   <br />   經中發白蕖。縱辯宗因袞袞，忘言理事如如。--段成式   <br />   泉台定將入流否，鄰笛足疑清梵餘。--段成式  </p>  <p>   <b>    <font color=\"#FF6600\">遊長安諸寺聯句‧常樂坊趙景公寺‧吳畫聯句</font>   </b>   <br />   慘澹十堵內，吳生縱狂跡。風雲將逼人，神鬼如脫壁。--段成式   <br />   其中龍最怪，張甲方汗栗。黑雲夜窸窣，焉知不霹靂。--張希復   <br />   此際忽仙子，獵獵衣舄奕。妙瞬乍疑生，參差奪人魄。--鄭符   <br />   往往乘猛虎，沖梁聳奇石。蒼峭束高泉，角膝驚欹側。--段成式   <br />   冥獄不可視，毛戴腋流液。苟能水成河，剎那沈火宅。--升上人  </p>  <p>   <b>    <font color=\"#FF6600\">遊長安諸寺聯句‧常樂坊趙景公寺‧題約公院</font>   </b>   <br />   印火熒熒，燈續焰青。--張希復   <br />   七俱胝咒，四阿含經。--段成式   <br />   各錄佳語，聊事素屏。--鄭符   <br />   丈室安居，延賓不扃。--升上人  </p>  <p>   <b>    <font color=\"#FF6600\">遊長安諸寺聯句‧大同坊雲華寺‧偶聯句</font>   </b>   <br />   共入夕陽寺，因窺甘露門。--升上人   <br />   清香惹苔蘚，忍草雜蘭蓀。--鄭符   <br />   捷偈飛鉗答，新詩倚仗論。--段成式   <br />   壞幡標古剎，聖畫煥崇垣。--張希復   <br />   豈慕穿籠鳥，難防在牖猿。--段成式   <br />   一音唯一性，三語更三幡。--張希復  </p>  <p>   <b>    <font color=\"#FF6600\">遊長安諸寺聯句‧道政坊寶應寺‧僧房聯句</font>   </b>   <br />   古畫思匡嶺，上方疑傅巖。蝶閒移忍草，蟬曉揭高杉。--段成式   <br />   香字消芝印，金經發茞函。井通松底脈，書坼洞中緘。--張希複印  </p>  <p>   <b>    <font color=\"#FF6600\">遊長安諸寺聯句‧道政坊寶應寺‧小小寫真聯句</font>   </b>   <br />   如生小小真，猶自未棲塵。--鄭符   <br />   褕袂將離座，斜柯欲近人。--段成式   <br />   昔時知出眾，情寵占橫陳。--張希復   <br />   不遣遊張巷，豈教窺宋鄰。--鄭符   <br />   庾樓吹笛裂，弘閣賞歌新。--段成式   <br />   蟬怯纖腰步，蛾驚半額顰。--張希復   <br />   圖形誰有術，買笑詎辭貧。--段成式   <br />   復隴迷村徑，重泉隔漢津。--鄭符   <br />   同心知作羽，比目定為鱗。--張希復   <br />   殘月巫山夕，餘霞洛浦晨。--段成式  </p>  <p>   <b>    <font color=\"#FF6600\">遊長安諸寺聯句‧平康坊菩薩寺‧書事聯句</font>   </b>   <br />   悉為無事者，任被俗流憎。--鄭符   <br />   客異干時客，僧非出院僧。--段成式   <br />   遠聞疏牖磬，曉辨密龕燈。--張希復   <br />   步觸珠幡響，吟窺缽水澄。--鄭符   <br />   句饒方外趣，遊愜社中朋。--段成式   <br />   靜裡已馴鴿，齋中亦好鷹。--張希復   <br />   金塗筆是褧，彩溜紙非繒。--升上人   <br />   錫杖已克鍛，田衣從懷塍。--段成式   <br />   占床暫一脅，卷箔賴長肱。--張希復   <br />   佛日初開照，魔天破幾層。--段成式   <br />   咒中陳秘計，論處正先登。--張希復   <br />   勇帶綻針石，危防丘井籐。--升上人  </p>  <p>   <b>    <font color=\"#FF6600\">遊長安諸寺聯句‧光宅坊光宅寺‧中禪師影堂聯句</font>   </b>   <br />   名下固無虛，敖曹貌嚴毅。洞達見空王，圓融入佛地。--張希復   <br />   一言當要害，忽忽醒諸醉。不動須彌山，多方辯無匱。--鄭符   <br />   坦率對萬乘，偈答無所避。爾如毗沙門，外形如脫履。--段成式   <br />   但以理為量，不語怪力事。木石摧貢高，慈悲引貪恚。--升上人   <br />   當時乏支許，何人契深致。隨宜詎說三，直下開不二。--段成式  </p>  <p>   <b>    <font color=\"#FF6600\">遊長安諸寺聯句‧翊善坊保壽寺‧光天幀贊聯句</font>   </b>   <br />   觀音化身，厥形孔怪。胣腦淫厲，眾魔膜拜。--張希復   <br />   指夢鴻紛，榜列區界。其事明張，何不可解。--段成式   <br />   閻阿德川，大士先天。眾象參羅，福源田田。--鄭符   <br />   百億花發，百千燈然。膠如絡繹，浩汗連綿。--張希復   <br />   焰摩界戚，洛迦苦霽。正念皈依，眾青如彗。--段成式   <br />   戾宰可汰，癡膜可蛻。稽首如空，睟容若睇。--張希復   <br />   闡提墨師，睹而面之。寸念不生，未遇乎而。--段成式  </p>  <p>   <b>    <font color=\"#FF6600\">遊長安諸寺聯句‧宣陽坊靜域寺‧三階院聯句</font>   </b>   <br />   密密助堂堂，隋人歌   <a target=\"_blank\" href=\"http://140.111.1.40/yitic/frc/frc05495.htm\">●</a>桑。雙弧摧孔雀，一矢隕貪狼。--段成式   <br />   百步望雲立，九規看月張。獲蛟徒破浪，中乙漫如牆。--張希復   <br />   還似貫金鼓，更疑穿石樑。因添挽河力，為滅射天狂。--段成式   <br />   絕藝卻南牧，英聲來鬼方。麗龜何足敵，殪豕未為長。--鄭符   <br />   龍臂勝猿臂，星芒超箭芒。虛誇絕高鳥，垂拱議明堂。--段成式  </p>  <p>   <b>    <font color=\"#FF6600\">遊長安諸寺聯句‧崇義坊招福院‧贈諸上人聯句</font>   </b>   <br />   翻了西天偈，燒餘梵宇香。捻眉愁俗客，支頰背殘陽。--段成式   <br />   洲號惟思沃，山名只記匡。辨中摧世智，定裡破魔強。--張希復   <br />   許睿禪心徹，湯休詩思長。朗吟疏磬斷，久語貫珠妨。--段成式   <br />   乘興書芭葉，閒來入豆房。漫題存古壁，怪畫匝長廊。--張希復  </p>  <p>   <b>    <font color=\"#FF6600\">遊長安諸寺聯句‧招國坊崇濟寺‧奇松聯二十字絕句</font>   </b>   <br />   杉松何相疏，榆柳方迥屑。無人擅談柄，一枝不敢折。--段成式   <br />   中庭苔蘚深，吹餘鳴佛禽。至於摧折枝，凡草猶避陰。--張希復   <br />   僻徑根從露，閒房枝任侵。一株風正好，來助碧雲吟。--鄭符   <br />   時時掃窗聲，重露滴寒砌。風颭一枝遒，閒窺別生勢。--升上人   <br />   偃蓋入樓妨，盤根侵井窄。高僧獨惆悵，為與澄嵐隔。--段成式  </p>  <p>   <b>    <font color=\"#FF6600\">遊長安諸寺聯句‧永安坊永壽寺‧閒中好</font>   </b>   <br />   閒中好，盡日松為侶。此趣人不知，輕風度僧語。--鄭符   <br />   閒中好，塵務不縈心。坐對當窗木，看移三面陰。--段成式   <br />   閒中好，幽磬度聲遲。捲上論題肇，畫中僧姓支。--張希復  </p>  <p>   <b>    <font color=\"#FF6600\">遊長安諸寺聯句‧崇仁坊資聖寺‧諸畫聯句（柏梁體）</font>   </b>   <br />   吳生畫勇矛戟攢，--段成式   <br />   出變奇勢千萬端。--張希復   <br />   蒼蒼鬼怪層壁寬，--鄭符   <br />   睹之忽忽毛髮寒。--段成式   <br />   稜伽之力所疲殫，--段成式   <br />   李真周昉優劣難。--鄭符   <br />   活禽生卉推邊鸞，--段成式   <br />   花房嫩彩猶未乾。--張希復   <br />   韓干變態如激湍，--鄭符   <br />   惜哉壁畫世未殫。--段成式   <br />   後人新畫何汗漫。--張希復  </p>  <p>   <b>    <font color=\"#FF6600\">北禪院避暑聯句</font>   </b>   <br />   歊蒸何處避，來入戴顒宅。逍遙脫單絞，放曠拋輕策。--皮日休   <br />   爬搔林下風，偃仰澗中石。--皮日休   <br />   殘蟬煙外響，野鶴沙中跡。到此失煩襟，蕭然揖禪伯。--陸龜蒙   <br />   籐懸疊霜蛻，桂倚支雲錫。--陸龜蒙   <br />   清陰豎毛髮，爽氣舒筋脈。逐幽隨竹書，選勝鋪   <a target=\"_blank\" href=\"http://140.111.1.40/yitic/frc/frc11457.htm\">●</a>席。--皮日休   <br />   魚跳上紫芡，蝶化緣青壁。--皮日休   <br />   心是玉蓮徒，耳為金磬敵。吾宗昔高尚，志在羲皇易。--陸龜蒙   <br />   豈獨斷韋編，幾將刓鐵擿。--陸龜蒙   <br />   天書既屢降，野抱難自適。一入承明廬，盱衡論今昔。--皮日休   <br />   流光不容寸，斯道甘枉尺。--皮日休   <br />   既起謝儒玄，亦翻商羽翼。封章帷幄遍，夢寐江湖白。--陸龜蒙   <br />   擺落函谷塵，高欹華陽幘。--陸龜蒙   <br />   詔去雲無信，歸來鶴相識。半病奪牛公，全慵捕魚客。--皮日休   <br />   少微光一點，落此芒磔索。--皮日休   <br />   釋子問池塘，門人廢幽賾。堪悲東序寶，忽變西方籍。--陸龜蒙   <br />   不見步兵詩，空懷康樂屐。--陸龜蒙   <br />   高名不可效，勝境徒堪惜。墨沼轉疏蕪，玄齋逾闃寂。--皮日休   <br />   遲遲不可去，涼颸滿杉柏。--皮日休   <br />   日下洲島清，煙生苾芻碧。俱懷出塵想，共有吟詩癖。--陸龜蒙   <br />   終與淨名遊，還來雪山覓。--陸龜蒙  </p>  <p>   <b>    <font color=\"#FF6600\">寂上人院聯句</font>   </b>   <br />   癭床空默坐，清景不知斜。暗數菩提子，閒看薜荔花。--皮日休   <br />   有情惟墨客，無語是禪家。背日聊依桂，嘗泉欲試茶。--陸龜蒙   <br />   石形蹲玉虎，池影閃金蛇。經笥安巖匼，瓶囊掛樹椏。--皮日休   <br />   書傳滄海外，龕寄白雲涯。竹色寒凌箔，燈光靜隔紗。--陸龜蒙   <br />   趁幽翻小品，逐勝講南華。莎彩融黃露，蓮衣染素霞。--皮日休   <br />   水堪傷聚沫，風合落天葩。若許傳心印，何辭古堞賒。--陸龜蒙  </p>  <p>   <b>    <font color=\"#FF6600\">獨在開元寺避暑，頗懷魯望，因飛筆聯句</font>   </b>   <br />   煩暑雖難避，僧家自有期。泉甘於馬乳，苔滑似龍漦。--皮日休   <br />   任誕襟全散，臨幽榻旋移。松行將雅拜，篁陣欲交麾。--陸龜蒙   <br />   望塔青髇識，登樓白鴿知。石經森欲動，珠像儼將怡。--皮日休   <br />   筠簟臨杉穗，紗巾透雨絲。靜譚蟬噪少，涼步鶴隨遲。--皮日休   <br />   煙重回蕉扇，輕風拂桂帷。對碑吳地說，開卷梵天詞。--陸龜蒙   <br />   積水魚梁壞，殘花病枕欹。懷君瀟灑處，孤夢繞罘罳。--陸龜蒙  </p>  <p>   <b>    <font color=\"#FF6600\">寒夜文宴聯句</font>   </b>   <br />   文星今夜聚，應在斗牛間。--皮日休   <br />   載石人方至，乘槎客未還。--張賁   <br />   送觴繁露曲，徵句白雲顏。--陸龜蒙   <br />   節奏惟聽竹，從容只話山。--皮日休   <br />   理窮傾秘藏，論猛折玄關。--張賁   <br />   酃酒分中綠，巴箋擘處殷。--陸龜蒙   <br />   清言聞後醒，強韻壓來艱。--皮日休   <br />   犀柄當風揖，瓊枝向月攀。--張賁   <br />   松吟方嚓嚓，泉夢憶潺潺。--陸龜蒙   <br />   一會文章草，昭明不可刪。--皮日休  </p>  <p>   <b>    <font color=\"#FF6600\">藥名聯句</font>   </b>   <br />   為待防風餅，須添薏苡杯。--張賁   <br />   香然柏子後，樽泛菊花來。--皮日休   <br />   石耳泉能洗，垣衣雨為裁。--陸龜蒙   <br />   從容犀局靜，斷續玉琴哀。--張賁   <br />   白芷寒猶采，青箱醉尚開。--皮日休   <br />   馬銜衰草臥，烏啄蠹根回。--陸龜蒙   <br />   雨過蘭芳好，霜多桂末摧。--張賁   <br />   朱兒應作粉，雲母詎成灰。--皮日休   <br />   藝可屠龍膽，家曾近燕胎。--陸龜蒙   <br />   牆高牽薜荔，障軟撼玫瑰。--張賁   <br />   鸓鼠啼書戶，蝸牛上研台。--皮日休   <br />   誰能將蒿本，封與玉泉才。--陸龜蒙  </p>  <p>   <b>    <font color=\"#FF6600\">寒夜聯句</font>   </b>   <br />   靜境揖神凝，寒華射林缺。--陸龜蒙   <br />   清知思緒斷，爽覺心源徹。--皮日休   <br />   高唱戛金奏，朗詠鏗玉節。--陸龜蒙   <br />   我思方泬寥，君詞復淒切。--皮日休   <br />   況聞風篁上，擺落殘凍雪。--陸龜蒙   <br />   寂爾萬籟清，皎然諸靄滅。--皮日休   <br />   西窗客無夢，南浦波應結。--陸龜蒙   <br />   河光正如劍，月魄方似玦。--皮日休   <br />   短燼不禁挑，冷毫看欲折。--陸龜蒙   <br />   何夕重相期，濁醪還為設。--皮日休  </p>  <p>   <b>    <font color=\"#FF6600\">開元寺樓看雨聯句</font>   </b>   <br />   海上風雨來，掀轟雜飛電。登樓一憑檻，滿眼蛟龍戰。--陸龜蒙   <br />   須臾造化慘，倏忽堪輿變。萬戶響戈鋋，千家披組練。--皮日休   <br />   群飛拋輪石，雜下攻城箭。點急似摧胸，行斜如中面。--陸龜蒙   <br />   細灑魂空冷，橫飄目能眩。垂簷珂佩喧，●瓦珠璣濺。--皮日休   <br />   無言九陔遠，瞬息馳應遍。密處正垂緪，微時又懸線。--陸龜蒙   <br />   寫作玉界破，吹為羽林旋。翻傷列缺勞，卻怕豐隆倦。--皮日休   <br />   遙瞻山露色，漸覺雲成片。遠樹欲鳴蟬，深簷尚藏燕。--陸龜蒙   <br />   殘雷隱轔盡，反照依微見。天光潔似磨，湖彩熟於練。--皮日休   <br />   疏帆逗前渚，晚磬分涼殿。接思強揮毫，窺詞幾焚研。--陸龜蒙   <br />   佶栗烏皮幾，輕明白羽扇。畢景好疏吟，餘涼可清宴。--皮日休   <br />   君攜下高磴，僧引還深院。駁蘚淨鋪筵，低松濕垂鬋。--陸龜蒙   <br />   齋明乍虛豁，林霽逾蔥蒨。早晚重登臨，欲去多離戀。--皮日休  </p>  <p>   <b>    <font color=\"#FF6600\">報恩寺南池聯句</font>   </b>   <br />   古岸涵碧落，--陸龜蒙   <br />   虛軒明素波。坐來魚陣變，--皮日休   <br />   吟久菊●多。秋草分杉露，--嵩起   <br />   危橋下竹坡。遠峰青髻並，--陸龜蒙   <br />   ●●●髯和。趙論寒仍講，--皮日休   <br />   支硎僻亦過。齋心曾養鶴，--嵩起   <br />   揮翰好邀鵝。倚石收奇藥，--陸龜蒙   <br />   臨溪藉淺莎。桂花晴似拭，--皮日休   <br />   荷鏡曉如磨。翠出牛頭聳，--嵩起   <br />   苔深馬跡跛。傘欹從野醉，--陸龜蒙   <br />   巾側任田歌。跁   <a target=\"_blank\" href=\"http://140.111.1.40/yitic/frc/frc13896.htm\">●</a>松形矮，--皮日休   <br />   般跚檜樾矬。香飛僧印火，--嵩起   <br />   泉急使鑣珂。菱鈿真堪帖，--陸龜蒙   <br />   蓴絲亦好拖。幾時無一事，--皮日休   <br />   相伴著煙蘿。--嵩起  </p>  <p>   <b>    <font color=\"#FF6600\">天台禪院聯句</font>   </b>   <br />   偶到天台院，因逢物外僧。--安守范   <br />   忘機同一祖，出語離三乘。--楊鼎夫   <br />   樹老中庭寂，窗虛外境澄。--周述   <br />   片時松影下，聯續百千燈。--李仁肇  </p>  <p>   <b>    <font color=\"#FF6600\">講德聯句</font>   </b>   <br />   先王設位，以正邦國。建立大官，封植有德。--潘述   <br />   二南敷化，四岳述職。其言不朽，其儀不忒。--湯衡   <br />   暨於嬴劉，乃創程式。罷侯置守，剖竹分域。--皎然   <br />   赫矣皇唐，康哉立極。精選藩翰，庸資正直。--潘述   <br />   爰命我公，東土作則。克己恭儉，疲人休息。--湯衡   <br />   濟濟閭閈，油油黍稷。既富既教，足兵足食。--皎然   <br />   恤其凋瘵，剪其荊棘。威懷逋叛，撲滅蝥賊。--潘述   <br />   疾惡如讎，聞善不惑。哀矜鰥寡，旌禮儒墨。--湯衡   <br />   乃修堤防，乃浚溝洫。以利通商，以溉嘉穀。--皎然   <br />   徵賦以節，計功以時。人胥懷惠，吏不能欺。--潘述   <br />   我政載孚，我邦載綏。猛獸不暴，嘉魚維滋。--湯衡   <br />   肅恭明神，齊沐不虧。歲或驕陽，雨無愆期。--皎然   <br />   帝嘉有庸，寵命來斯。紫紱載綏，金章陸離。--潘述   <br />   資忠履孝，閱禮敦詩。明德惟馨，自天祐之。--湯衡  </p>  <p>   <b>    <font color=\"#FF6600\">講古文聯句</font>   </b>   <br />   帝出於震，文明始敷。--潘述   <br />   山嶽降氣，龜龍負圖。--裴濟   <br />   爰有書契，乃立典謨。--皎然   <br />   先知孔聖，飛步天衢。--湯衡   <br />   漢承秦弊，尊儒尚學。--潘述   <br />   百氏六經，九流七略。--裴濟   <br />   屈宋接武，班馬繼作。--皎然   <br />   或頌燕然，或贊麟閣。--湯衡   <br />   降及三祖，始變二雅。--潘述   <br />   仲宣閒和，公幹蕭灑。--皎然   <br />   士衡安仁，不史不野。--皎然   <br />   左張精奧，嵇阮高寡。--湯衡   <br />   暨於江表，其文郁興。--湯衡   <br />   綺麗爭發，繁蕪則懲。--潘述   <br />   詞曄春華，思清冬冰。--潘述   <br />   景純跌宕，遊仙獨步。--湯衡   <br />   青雲其情，白璧其句。--湯衡   <br />   靈運山水，實多奇趣。--潘述   <br />   遠派孤峰，龍騰鳳翥。--潘述   <br />   陶令田園，匠意真直。--皎然   <br />   春柳寒松，不凋不飾。--皎然   <br />   江淹雜體，方見才力。--湯衡   <br />   擬之信工，似而不逼。--湯衡   <br />   鮑昭從軍，主意危苦。--潘述   <br />   氣勝其詞，雅愧於古。--潘述   <br />   隱侯似病，創製規矩。--皎然   <br />   時見琳琅，惜哉榛楛。--皎然   <br />   謝脁秀髮，詞理翩翩。--湯衡   <br />   孤標爽邁，深造精研。--湯衡   <br />   惠休翰林，別白離堅。--潘述   <br />   有會必愜，無慚曩賢。--潘述   <br />   吳均頗勁，失於典裁。--皎然   <br />   竟乏波瀾，徒工邊塞。--皎然   <br />   彼柳吳興，高視時輩。--湯衡   <br />   汀洲一篇，風流寡對。--湯衡   <br />   何遜清切，所得必新。--潘述   <br />   緣情既密，像物又真。--潘述   <br />   江總徵正，未越常倫。--皎然   <br />   時合風興，或無淄磷。--皎然   <br />   二杜繁俗，三劉瑣碎。--湯衡   <br />   陳徐之流，陰張之輩。--湯衡   <br />   伊數公者，閫域之外。--潘述   <br />   吁此以還，有固斯鄶。--潘述  </p>  <p>   <b>    <font color=\"#FF6600\">項王古祠聯句</font>   </b>   <br />   遺廟風塵積，荒途歲月侵。--潘述   <br />   英靈今寂寞，容衛尚森沈。--皎然   <br />   霸楚志何在，平秦功亦深。--湯衡   <br />   諸侯歸復背，青史古將今。--潘述   <br />   星聚分已定，天亡力豈任。--皎然   <br />   採蘩如可薦，舉酒瀝空林。--湯衡  </p>  <p>   <b>    <font color=\"#FF6600\">還丹可成詩聯句</font>   </b>   <br />   羽化自仙骨，延年資養生。--皎然   <br />   金經啟靈秘，玉液流至精。--潘述   <br />   八石思共煉，九丹知可成。--湯衡   <br />   吾心苟無妄，神理期合併。--皎然   <br />   封灶用六一，置門考休京。--潘述   <br />   浮光含日彩，圓質煥雲英。--湯衡   <br />   持此保壽命，服之頤性情。--皎然   <br />   跂予望仙侶，高詠升天行。--潘述   <br />   鶴駕方可致，霓裳定將迎。--湯衡   <br />   不因五色藥，安著七真名。--皎然   <br />   揮妙在微密，全功知感誠。--潘述   <br />   與君棄城市，攜手遊蓬瀛。--湯衡  </p>  <p>   <b>    <font color=\"#FF6600\">建安寺西院喜王郎中遘恩命初至聯句</font>   </b>   <br />   跡就空門退，官從畫省遷。住持良有願，朝謁穴無緣。--王遘   <br />   身淨金繩內，心馳玉扆前。--皎然   <br />   榮添一兩日，恩降九霄年。--齊翔   <br />   慕法能輕冕，追非欲佩弦。--李縱   <br />   棲閒那可久，鴛鷺待行聯。--崔子向  </p>  <p>   <b>    <font color=\"#FF6600\">建安寺夜會，對雨懷皇甫侍御曾聯句</font>   </b>   <br />   相思非是遠，風雨遣情多。--皎然   <br />   願欲披雲見，難堪候曉過。--李縱   <br />   夜長同歲月，地近極山河。--鄭說   <br />   戒相初傳授，文章舊切磋。--王遘   <br />   時稱洛下詠，人許郢中歌。--崔子向   <br />   惆悵徒延首，其如一水何。--齊翔  </p>  <p>   <b>    <font color=\"#FF6600\">泛長城東溪，暝宿崇光寺，寄處士陸羽聯句</font>   </b>   <br />   箬水青似箬，玉山碧於玉。--崔子向   <br />   逼霄沓萬狀，截地分千曲。--皎然   <br />   萍解深可窺，林豁遙在矚。--崔子向   <br />   已高物外賞，稍滌區中欲。--皎然   <br />   野鶴翔又飛，世人羈且跼。--崔子向   <br />   沉吟跡所誤，放浪心自足。--皎然   <br />   緬懷虛舟客，願寄生芻束。--崔子向   <br />   說詩整頹波，立義激浮俗。--皎然   <br />   荊吳備登曆，風土隨編錄。--崔子向   <br />   恨與清景別，擬教長路促。--皎然   <br />   溪鳥語鸝嘍，寺花翻躑躅。--崔子向   <br />   印圍水壇淨，香護蓮衣觸。--皎然   <br />   捧經啟紗燈，收衽禮金粟。--崔子向   <br />   安得扣關子，玄言對吾屬。--皎然  </p>  <p>   <b>    <font color=\"#FF6600\">與崔子向泛舟自招橘經箬里宿天居寺…聯一十六韻以寄之</font>   </b>   <br />   晴日春態深，寄遊恣所適。--皎然   <br />   寧妨花木亂，轉學心耳寂。--崔子向   <br />   取性憐鶴高，謀閒任山僻。--皎然   <br />   倚舷息空曲，捨履行淺磧。--崔子向   <br />   渚箬入里逢，野梅到村摘。--皎然   <br />   碑殘飛雉嶺，井翳潛龍宅。--崔子向   <br />   壞寺鄰壽陵，古壇留劫石。--皎然   <br />   穿階筍節露，拂瓦松梢碧。--崔子向   <br />   天界細雲還，牆陰雜英積。--皎然   <br />   懸燈寄前焰，遙月升圓魄。--崔子向   <br />   何意清夜期，坐為高峰隔。--皎然   <br />   茗園可交袂，籐澗好停錫。--崔子向   <br />   微雨聽濕巾，迸流從點席。--皎然   <br />   戲猿隔枝透，驚鹿逢人躑。--崔子向   <br />   睹物賞已奇，感時思彌極。--皎然   <br />   芳菲如馳箭，望望共君惜。--崔子向  </p>  <p>   <b>    <font color=\"#FF6600\">渚山春暮，會顧丞茗捨，聯句效小庾體</font>   </b>   <br />   誰是惜暮人，相攜送春日。因君過茗捨，留客開蘭室。--陸士修   <br />   濕苔滑行屐，柔草低藉瑟。鵲喜語成雙，花狂落非一。--崔子向   <br />   煙濃山焙動，泉破水舂疾。莫拗掛瓢枝，會移閬書帙。--皎然   <br />   頗容樵與隱，豈聞禪兼律。欄竹不求疏，網籐從更密。--陸士修   <br />   池添逸少墨，園雜莊生漆。景晏枕猶欹，酒醒頭懶櫛。--崔子向   <br />   雲教淡機慮，地可遺名實。應待御荈青，幽期踏芳出。--皎然  </p>  <p>   <b>    <font color=\"#FF6600\">與李司直令從荻塘聯句</font>   </b>   <br />   畫舸悠悠荻塘路，真僧與我相隨去。--李令從   <br />   寒花似菊不知名，霜葉如楓是何樹。--李令從   <br />   倦客經秋夜共歸，情多語盡明相顧。--皎然   <br />   遙城候騎來仍少，傍嶺哀猿發無數。--皎然   <br />   心閒清淨得禪寂，興逸縱橫問章句。--李令從   <br />   蟲聲切切草間悲，螢影紛紛月前度。--李令從   <br />   撩亂雲峰好賦詩，嬋娟水月堪為喻。--皎然   <br />   與君出處本不同，從此還依舊山住。--皎然  </p>  <p>   <b>    <font color=\"#FF6600\">遠意聯句</font>   </b>   <br />   家在炎州往朔方，--疾（失姓）   <br />   豈知于闐望瀟湘。--澄（失姓）   <br />   曾經隴底復遼陽，--巨川（失姓）   <br />   更憶東去採扶桑。--皎然   <br />   楂客三千路未央，--嚴伯均   <br />   燭龍之地日無光。--疾（失姓）   <br />   將遊莽蒼窮大荒，--皎然   <br />   車轍馬足逐周王。--嚴伯均  </p>  <p>   <b>    <font color=\"#FF6600\">暗思聯句</font>   </b>   <br />   斜風飄雨三十夜，--疾（失姓）   <br />   鄰女餘光不相借。--巨川（失姓）   <br />   跡滅塵生古人畫，--皎然   <br />   洞房重扉無隙罅，--嚴伯均   <br />   燭滅更深月西謝。--從心（失姓）  </p>  <p>   <b>    <font color=\"#FF6600\">樂意聯句一首</font>   </b>   <br />   良朋益友自遠來，--嚴伯均   <br />   萬里鄉書對酒開。--皎然   <br />   子孫蔓衍負奇才，--疾（失姓）   <br />   承顏弄鳥詠南陔，--澄（失姓）   <br />   鼓腹擊壤歌康哉。--巨川（失姓）  </p>  <p>   <b>    <font color=\"#FF6600\">恨意聯句</font>   </b>   <br />   同心同縣不相見，--疾（失姓）   <br />   獨採蘼蕪詠團扇。--嚴伯均   <br />   莫聽東鄰搗霜練，--皎然   <br />   遠憶征人淚如霰。--澄（失姓）   <br />   長信空階荒草遍，--從心（失姓）   <br />   明妃初別昭陽殿。--杭（失姓）  </p>  <p>   <b>    <font color=\"#FF6600\">秋日盧郎中使君幼平泛舟聯句一首</font>   </b>   <br />   共載清秋客船，同瞻皂蓋朝天。--盧藻   <br />   悔使比來相得，如今欲別潸然。--盧幼平   <br />   漸驚徒馭分散，愁望雲山接連。--皎然   <br />   魏闕馳心日日，吳城揮手年年。--陸羽   <br />   送遠已傷飛雁，裁詩更切嘶蟬。--潘述   <br />   空懷鄠杜心醉，永望門欄脰捐。--李恂   <br />   別思無窮無限，還如秋水秋煙。--潘述  </p>  <p>   <b>    <font color=\"#FF6600\">重聯句一首</font>   </b>   <br />   相將惜別且遲遲，未到新豐欲醉時。--盧幼平   <br />   去郡獨攜程氏酒，入朝可忘習家池。--陸羽   <br />   仍憐故吏依依戀，自有清光處處隨。--潘述   <br />   晚景南徐何處宿，秋風北固不堪辭。--皎然   <br />   吳中詩酒饒佳興，秦地關山引夢思。--盧藻   <br />   對酒已傷嘶馬去，銜恩只待掃門期。--惸（失姓）  </p>  <p>   <b>    <font color=\"#FF6600\">與潘述集湯衡宅懷李司直縱聯句</font>   </b>   <br />   幽獨何以慰，友人顧茅茨。--湯衡   <br />   已忘歲月念，載說清閒時。--潘述   <br />   旭日舒朱槿，柔風引綠葹。--皎然   <br />   迢迢青溪路，耿耿芳樹枝。--湯衡   <br />   執衽空躑躅，來城自逶迤。--潘述   <br />   相思寄採掇，景晏獨驅馳。--皎然  </p>  <p>   <b>    <font color=\"#FF6600\">安吉崔明甫山院聯句一首</font>   </b>   <br />   人不擾，政已和。世慮寡，山情多。--皎然   <br />   禪客至，墨卿過。興既洽，情如何。--崔逵  </p>  <p>   <b>    <font color=\"#FF6600\">重聯句一首</font>   </b>   <br />   肅肅清院，翛翛碧鮮。已見心遠，何關地偏。--皎然   <br />   自公退食，升堂草玄。紛紛已隔，雲心澹然。--崔逵  </p>  <p>   <b>    <font color=\"#FF6600\">重聯句一首</font>   </b>   <br />   瀑溜聞窗外，晴風逼座間。--皎然   <br />   掛冠徒有意，芳桂杳難攀。--崔逵  </p>  <p>   <b>    <font color=\"#FF6600\">重聯句一首</font>   </b>   <br />   清高素非宦侶，疏散從來道流。--皎然   <br />   今日還輕墨綬，知君意在滄洲。--皎然   <br />   浮雲任從飄蕩，寄隱也信沉浮。--崔逵   <br />   不似漳南地僻，道安為我淹留。--崔逵  </p>  <p>   <b>    <font color=\"#FF6600\">重聯句一首</font>   </b>   <br />   劉令興多常步履，柴桑事少但援琴。--皎然   <br />   閒招法侶從山寺，每掇幽芳傍竹林。--皎然   <br />   捲簾只愛荊峰色，入座偏宜郢客吟。--崔逵   <br />   誰許近來輕印綬，因君昨日悟禪心。--崔逵  </p>  <p>   <b>    <font color=\"#FF6600\">道觀中和潘丞觀青溪圖聯句</font>   </b>   <br />   畫得青溪樣，宜於紫府觀。--皎然   <br />   日明煙靄薄，風落水容寬。--崔萬   <br />   畫野高低接，商工井邑攢。--潘述   <br />   疏川因稼穡，出使問艱難。--皎然  </p>  <p>   <b>    <font color=\"#FF6600\">春日對雨聯句一首</font>   </b>   <br />   春煙帶微雨，漠漠連城邑。桐葉生微陰，桃花更宜濕。--韓章   <br />   蕭條暗楊柳，散漫下原隰。歸路不我從，遙心空佇立。--皎然   <br />   林低山影近，岸轉水流急。芳草自堪遊，白雲如可揖。--韓章   <br />   尋山禪客意，苦雨陶公什。遊衍情未終，歸飛暮相及。--皎然   <br />   峰高日色轉，潭淨天光入。卻欲學神仙，空思謝朋執。--韓章   <br />   為道貴逍遙，趨時多苦集。瓊英若可餐，青紫徒勞拾。--皎然  </p>  <p>   <b>    <font color=\"#FF6600\">春日會韓武康章後亭聯句</font>   </b>   <br />   後園堪寄賞，日日對春風。客位繁陰下，公牆細柳中。--皎然   <br />   坐看青嶂遠，心與白雲同。--韓章   <br />   林暗花煙入，池深遠水通。--楊秦卿   <br />   井桃新長蕊，欄藥未成叢。--仲文（失姓）   <br />   松竹宜禪客，山泉入謝公。--皎然   <br />   砌香翻芍葯，簷靜倚梧桐。--韓章   <br />   外慮宜簾捲，忘情與道空。--楊秦卿   <br />   楚僧招惠遠，蜀客挹揚雄。--仲文（失姓）   <br />   便寄柴桑隱，何勞訪剡東。--皎然  </p>  <p>   <b>    <font color=\"#FF6600\">康錄事宅送僧聯句</font>   </b>   <br />   蓮衣宜著雨，竹錫好隨雲。--皎然   <br />   見鶴還應養，逢鷗自作群。--崔子向  </p>  <p>   <b>    <font color=\"#FF6600\">與邢端公李台題庭石聯句</font>   </b>   <br />   共題詩句遍，爭坐蘚文稀。（餘缺）--皎然  </p>  <p>   <b>    <font color=\"#FF6600\">冬日建安寺西院，喜晝公自吳興至，聯句一首</font>   </b>   <br />   宗系傳康樂，精修學遠公。--王遘   <br />   相尋當暮歲，行李犯寒風。--李縱   <br />   累積浮生裡，機慚半偈中。--鄭說   <br />   傳家知業墜，繼祖忝聲同。--皎然   <br />   雲與輕帆至，山將本寺空。--崔子向   <br />   向來忘起滅，留我宿花宮。--齊翔  </p>  <p>   <b>    <font color=\"#FF6600\">秋日潘述自長城至霅上與晝公、湯評事遊集累日…以寄之</font>   </b>   <br />   離念非前期，秋風忽已至。--潘述   <br />   芸黃眾芳晚，搖蕩居人思。--皎然   <br />   白霜淒以積，高梧颯而墜。--湯衡   <br />   悠然越山川，復此恨離異。--潘述   <br />   時景易遷謝，歡●難兼遂。--皎然   <br />   惜分緩回舟，懷遙企歸駟。--湯衡   <br />   休浣情自高，來思日雲未。--潘述  </p>  <p>   <b>    <font color=\"#FF6600\">喜晝公尋山回相遇聯句一首</font>   </b>   <br />   幾年無此會，今日喜相從。--潘述   <br />   後夏仍多病，前書達幾封。--皎然   <br />   水華迎暮雨，松吹引疏鐘。--皎然   <br />   出谷隨初月，尋僧說五峰。--潘述  </p>  <p>   <b>    <font color=\"#FF6600\">送晝公聯句</font>   </b>   <br />   相逢情不厭，惜別意難為。--韓章   <br />   吾道應無住，前期未可知。--皎然   <br />   輕霜凋古木，寒水縮荒陂。--韓章   <br />   賓雁依沙嶼，浮雲慘路岐。--皎然   <br />   林疏看野迥，岸轉覺山移。--韓章   <br />   寄賞驚搖落，歸心歎別離。--皎然   <br />   草堂思偃蹇，麈尾去相隨。--顧況   <br />   勿謂光陰遠，禪房會一窺。--鄭遨  </p>  <p>   <b>    <font color=\"#FF6600\">與羅隱之聯句</font>   </b>   <br />   一壺天上有名物，兩個世間無事人。--鄭遨   <br />   醉卻隱之雲叟外，不知何處是天真。--羅隱之  </p>  <p>   <br />  </p> "}