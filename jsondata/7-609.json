{"id":"7-609","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>黃廷     <a target=\"_blank\" href=\"http://140.111.1.40/yitic/frc/frc07544.htm\">●</a>    </b>   </font>  </div>  <p align=\"center\">號雙溪。</p>  <p align=\"center\">   <b>    <font color=\"#FF6600\">解連環</font>   </b>   <br />   乍寒簾幕。愁燈花正結，又還輕落。   <br />   弄瘦影、瓶裡梅梢，為誰綴隴頭，向來新萼。萬古千今。   <br />   算惟有、別情難托。把潘郎鬢綠，盡付雁聲，幾度寥寞。   <br />   扁辰暮江舊泊。記攜觴就折，煙翠猶弱。   <br />   溫過卻、歌夕吟朝，問天道何時，素纖重握。   <br />   想得文姬，近更苦、雲衣香薄。待更闌、試尋夢境，夢回更惡。  </p>  <p align=\"center\">   <b>    <font color=\"#FF6600\">憶舊遊</font>   </b>   <br />   乍梅黃雨過，偏倚層樓，時舞垂楊。暗綠知誰換，似煙濃霧薄，望眼偏妨。   <br />   昔人畫鷁無數，相引入橫塘。縱細切香蒲，重開絳蕊，懶向清觴。   <br />   淒涼。舊遊地，謾賦減蘭成，才退周郎。總把芳辰誤，念紗窗深靜，冰簟流光。   <br />   鳳箋試寫新句，青羽碧天長。又隱隱城頭，隨風斷角斜照黃。  </p>  <p align=\"center\">   <b>    <font color=\"#FF6600\">宴清都</font>   </b>   <br />   墜葉窺簷語。風簾薄，遞來幽恨無數。牙籤倦展，銀缸細剔，悄然歸旅。   <br />   聲傳漏閣偏長，更奈向、瀟瀟亂雨。想近日，舞袖翻雲，吟箋度雪誰顧。   <br />   當時翠縷吹花，東城繡陌，雙燕何許。香羅唾碧，睛紗印粉，甚緣重睹。   <br />   藍橋鎮隔芳夢，念騎省、悲秋漫賦。待倚欄，或遇賓鴻，殷勤寄與。  </p>  <p align=\"center\">   <b>    <font color=\"#FF6600\">蘭陵王</font>   </b>   <br />   絮花弱。吹滿斜陽院落。秋千外，無數小舟，綠水溶溶帶城郭。   <br />   流光漫暗覺。辜卻。鶯呼燕諾。歡遊地，都在夢中，雙蝶翩翩度簾幕。   <br />   憑誰問康樂。又粉過新梢，紅褪殘萼。欄杆休倚東風惡。   <br />   憐瑟韻空在，鑒容偷改，青青洲渚偏杜若。故交半寥寞。   <br />   漂泊。鎮如昨。念玉指頻彈，珠淚還閣。孤燈隱隱巫雲薄。   <br />   奈別遽無語，恨深誰托。明朝何處，夜漸短，聽畫角。  </p>  <p align=\"center\">   <b>    <font color=\"#FF6600\">瑣窗寒</font>   </b>   <br />   駐馬林塘，還尋舊跡，雨收秋晚。殘蕉映牖，強把碧心偷展。   <br />   記相逢、畫堂宴開，亂花影入簾初捲。正小池漲綠，絲綸曾試，事隨鴻遠。   <br />   淒斷。情何限。料素扇塵深，怨娥碧淺。清宮麗羽，漫有苔箋題滿。   <br />   問低牆、雙柳尚存，幾時豔燭親共剪。但凝眸，數點遙峰，春色青如染。  </p>  <p align=\"center\">   <b>    <font color=\"#FF6600\">齊天樂</font>   </b>   <br />   十年漢上東風夢，依然淡煙鶯曉。繫馬橋空，維舟岸易，誰識當時蘇小。   <br />   籌花鬥草。任波浴斜陽，絮迷芳島。笑底歌邊，黛娥嬌聚怕歸早。   <br />   京塵衣袂易染，舊遊隨霧散，新恨難表。   <br />   燕子朱扉，梨英翠箔，留得春光多少。   <br />   睛絲漫繞。料帶角香銷，扇陰講杳。細倚秋千，片雲天共渺。  </p> "}