{"id":"7-843","content":"   <div align=\"center\">   <span class=\"style1\">蕭漢傑</span>  </div>  <p align=\"center\">號吟所，吉水人。淳祐十年（1250）進士。有青原樵唱，不傳。</p>  <p align=\"center\">   <span class=\"style2\">賣花聲‧春雨</span>   <br />   濕逗晚香殘。春淺春寒，灑窗填戶著幽蘭。慘慘淒淒仍滴滴，做出多般。   <br />   和霰撒珠盤。枕上更闌。芭蕉怨曲帶愁彈。綠遍階前苔一片，曉起誰看。  </p>  <p align=\"center\">   <span class=\"style2\">菩薩蠻‧春雨</span>   <br />   春愁一段來無影。著人似醉昏難醒。煙雨濕欄杆。杏花驚蟄寒。   <br />   唾壺敲欲破。絕叫憑誰和。今夜欠添衣。那人知不知。  </p>  <p align=\"center\">   <span class=\"style2\">蝶戀花‧春燕和韻</span>   <br />   一縷春情風裡絮。海闊天高，那更雲無數。嬌顫畫樑非為雨。憐伊只合和伊去。   <br />   欲話因緣愁日暮。細認簾旌，幾度來還去。萬一這回航可渡。共渠活處尋條路。  </p>  <p align=\"center\">   <span class=\"style2\">浪淘沙‧中秋雨</span>   <br />   愁似晚天雲。醉亦無憑。秋光此夕屬何人。貧得今年無月看，留滯江城。   <br />   夜起候簷聲。似雨還晴。舊家誰信此時情。惟有桂香時入夢，勾引詩成。  </p> "}