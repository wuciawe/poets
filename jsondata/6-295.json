{"id":"6-295","content":"   <center>   <b>    <font face=\"標楷體\" size=\"+3\" color=\"#FF6600\">鄭巢</font>   </b>   <p>錢塘人。大中間舉進士。時姚合號詩宗，為杭州刺史，巢獻所業，日遊    <br />    門館，累陪登覽燕集，大得獎重，如門生禮然。體效格法，伏膺無斁，    <br />    句意且清新。巢性疏野。兩浙湖山寺宇幽勝，多名僧，外學高妙，相與    <br />    往還酬酢，竟亦不仕而終。   </p>   <p>    <b>     <font color=\"#FF6600\">泊靈溪館</font>    </b>    <br />    孤吟疏雨絕，荒館亂峰前。曉鷺棲危石，秋萍滿敗船。    <br />    溜從華頂落，樹與赤城連。已有求閒意，相期在暮年。   </p>   <p>    <b>     <font color=\"#FF6600\">瀑布寺貞上人院</font>    </b>    <br />    林疏多暮蟬，師去宿山煙。古壁燈熏畫，秋琴雨潤弦。    <br />    竹間窺遠鶴，巖上取寒泉。西嶽沙房在，歸期更幾年。   </p>   <p>    <b>     <font color=\"#FF6600\">寄貞法師</font>    </b>    <br />    巡禮知難盡，幽人見亦稀。幾年潭上過，何待雪中歸。    <br />    遠瀑穿經室，寒螿發定衣。無因尋道者，獨坐對松扉。   </p>   <p>    <b>     <font color=\"#FF6600\">送靈溪李侍郎</font>    </b>    <br />    貂裘離闕下，初佐漢元勳。河偃流澌疊，沙晴遠樹分。    <br />    牛羊下暮靄，鼓角調寒雲。中夕蕭關宿，邊聲不可聞。   </p>   <p>    <b>     <font color=\"#FF6600\">送姚郎中罷郡遊越</font>    </b>    <br />    逍遙方罷郡，高興接東甌。幾處行杉徑，何時宿石樓。    <br />    湘聲穿古竇，華影在空舟。惆悵雲門路，無因得從遊。   </p>   <p>    <b>     <font color=\"#FF6600\">送魏校書赴夏口從事</font>    </b>    <br />    西風吹遠蟬，驛路在雲邊。獨夢諸山外，高談大旆前。    <br />    夜燈分楚塞，秋角滿湘船。郡邑多巖竇，何方便學仙。   </p>   <p>    <b>     <font color=\"#FF6600\">送衡州薛從事</font>    </b>    <br />    吟去望雙旌，滄洲晚氣清。遙分高岳色，亂出遠蟬聲。    <br />    楚霽雲連寺，湘寒浪浸城。孤猿不可聽，一聽白髭生。   </p>   <p>    <b>     <font color=\"#FF6600\">送邊使</font>    </b>    <br />    關河度幾重，邊色上離容。灞水方為別，沙場又入冬。    <br />    曙雕回大旆，夕雪沒前峰。漢使多長策，須令遠國從。   </p>   <p>    <b>     <font color=\"#FF6600\">送人赴舉</font>    </b>    <br />    篇章動玉京，墜葉滿前程。舊國與僧別，秋江罷釣行。    <br />    馬過隋代寺，檣出楚山城。應近嵩陽宿，潛聞瀑布聲。   </p>   <p>    <b>     <font color=\"#FF6600\">送袁肇歸山陰</font>    </b>    <br />    論文意有違，寒雨灑行衣。南渡久誰語，後吟今獨歸。    <br />    河帆因樹落，沙鳥背潮飛。若值雲門侶，多因宿翠微。   </p>   <p>    <b>     <font color=\"#FF6600\">送李式</font>    </b>    <br />    瀟湘路杳然，清興起秋前。去寺多隨磬，看山半在船。    <br />    綠雲天外鶴，紅樹雨中蟬。莫使遊華頂，逍遙更過年。   </p>   <p>    <b>     <font color=\"#FF6600\">送韋弇</font>    </b>    <br />    掛席曙鐘初，家山半在吳。櫓聲過遠寺，江色潤秋蕪。    <br />    陂鶴巢城木，邊鴻宿岸蘆。知君當永夜，獨釣五湖隅。   </p>   <p>    <b>     <font color=\"#FF6600\">送人南遊</font>    </b>    <br />    南京路悄然，欹石漱流泉。遠寺寒雲外，揚帆暑雨前。    <br />    雁行回曉岫，蜃色上湖田。更想清吟處，多同隱者眠。   </p>   <p>    <b>     <font color=\"#FF6600\">送省空上人歸南嶽</font>    </b>    <br />    又歸衡岳寺，舊院樹冥冥。坐石縫寒衲，尋龕補壞經。    <br />    嶠雲籠曙磬，潭草落秋萍。誰伴高窗宿，禪衣掛桂馨。   </p>   <p>    <b>     <font color=\"#FF6600\">送象上人還山中</font>    </b>    <br />    竹錫與袈裟，靈山笑暗霞。泉痕生淨蘚，燒力落寒花。    <br />    高戶閒聽雪，空窗靜搗茶。終期宿華頂，須會說三巴。   </p>   <p>    <b>     <font color=\"#FF6600\">送僧歸富春</font>    </b>    <br />    憶過僧禪處，遙山抱竹門。古房關蘚色，秋徑掃潮痕。    <br />    石淨聞泉落，沙寒見鶴翻。終當從此望，更與道人言。   </p>   <p>    <b>     <font color=\"#FF6600\">送琇上人</font>    </b>    <br />    古殿焚香外，清羸坐石稜。茶煙開瓦雪，鶴跡上潭冰。    <br />    孤磬侵雲動，靈山隔水登。白雲歸意遠，舊寺在廬陵。   </p>   <p>    <b>     <font color=\"#FF6600\">哭虛海上人</font>    </b>    <br />    一化西風外，禪流稍稍分。買碑行暮雨，斫石葬寒雲。    <br />    靜戶關松色，荒齋聚鳥群。朗吟聲不倦，高傳有遺文。   </p>   <p>    <b>     <font color=\"#FF6600\">和姚郎中題凝公院</font>    </b>    <br />    後房寒竹連，白晝坐冥然。片衲何山至，空堂幾夜禪。    <br />    葉侵經上字，冰結硯中泉。雪夕誰同話，懸燈古像前。   </p>   <p>    <b>     <font color=\"#FF6600\">贈丘先生</font>    </b>    <br />    雲泉心不爽，垂日坐柴關。硯取簷前雨，圖開異國山。    <br />    原僧招過宿，沙鳥伴長閒。地與中峰近，殘陽獨不還。   </p>   <p>    <b>     <font color=\"#FF6600\">贈蠻僧</font>    </b>    <br />    南海何年過，中林一磬微。病逢秋雨發，心逐暮潮歸。    <br />    久臥前山寺，猶逢故國衣。近來慵步履，石蘚滿柴扉。   </p>   <p>    <b>     <font color=\"#FF6600\">秋思</font>    </b>    <br />    寒蛩鳴不定，郭外水雲幽。南浦雁來日，北窗人臥秋。    <br />    病身多在遠，生計少於愁。薄暮西風急，清砧響未休。   </p>   <p>    <b>     <font color=\"#FF6600\">楚城秋夕</font>    </b>    <br />    故苑多愁夕，西風木葉黃。寒江浸霧月，曉角滿城霜。    <br />    弟侄來書少，關河去路長。幾時停桂楫，故國隔瀟湘。   </p>   <p>    <b>     <font color=\"#FF6600\">秋日陪姚郎中登郡中南亭</font>    </b>    <br />    雲水生寒色，高亭發遠心。雁來疏角韻，槐落減秋陰。    <br />    隔石嘗茶坐，當山抱瑟吟。誰知瀟灑意，不似有朝簪。   </p>   <p>    <b>     <font color=\"#FF6600\">宿天竺寺</font>    </b>    <br />    暮過潭上寺，獨宿白雲間。鐘磬遙連樹，星河半隔山。    <br />    石中泉暗落，松外戶初關。卻憶終南里，前秋此夕還。   </p>   <p>    <b>     <font color=\"#FF6600\">陳氏園林</font>    </b>    <br />    當門三四峰，高興幾人同。尋鶴新泉外，留僧古木中。    <br />    蟬鳴槐葉雨，魚散芰荷風。多喜陪幽賞，清吟繞石叢。   </p>   <p>    <b>     <font color=\"#FF6600\">題崔中丞北齋</font>    </b>    <br />    湖近草侵庭，秋來道興生。寒潮添井味，遠漏帶松聲。    <br />    放卷聽泉坐，尋僧踏雪行。何年各無事，高論宿青城。   </p>   <p>    <b>     <font color=\"#FF6600\">題崔行先石室別墅</font>    </b>    <br />    山空水繞籬，幾日此棲遲。採菊頻秋醉，留僧擬夜棋。    <br />    桂陰生野菌，石縫結寒澌。更喜連幽洞，唯君與我知。   </p>   <p>    <b>     <font color=\"#FF6600\">題靈隱寺皖公院</font>    </b>    <br />    山寒葉滿衣，孤鶴偶清羸。已在雲房老，休為內殿期。    <br />    嵐昏聲磬早，果熟喚猿遲。未得終高論，明朝更別離。    <br />   </p>  </center> "}