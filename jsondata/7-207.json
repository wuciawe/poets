{"id":"7-207","content":"   <div align=\"center\">   <span class=\"style1\">沈瀛</span>  </div>  <p align=\"center\">（1135～？）字子壽，號竹齋。吳興歸安（今浙江湖州市）人。與王質同庚。   <br />   紹興三十年進士。歷官江州守（今江西九江）、江東安撫司參議。曾於淳熙初   <br />   與王質同為樞密院編修官，交遊甚密。  </p>  <p align=\"center\">   <span class=\"style2\">念奴嬌</span>   <br />   郊原浩蕩，正奪目花光，動人春色。白下長干佳麗最，寒食嬉遊人物。   <br />   霧捲香輪，風嘶寶騎，雲表歌聲遏。歸來燈火，不知斗柄西揭。   <br />   六代當日繁華，幕天席地，醉拍江流窄。遊女人人爭唱道，緩緩踏青阡陌。   <br />   樂事何窮，賞心無限，惟惜年光迫。須臾聚散，人生真信如客。  </p>  <p align=\"center\">   <span class=\"style2\">念奴嬌</span>   <br />   梧桐響雨，憶空江寒浪，漁舟沖雪。橫臥雲峰千疊嶂，風旆槽香新壓。   <br />   網躍銀刀，綸收鉤線，倚棹清歌發。征鴻嘹亮，助予閑奏音節。   <br />   天上桂子陰成，月中香舊，幾度人間別。玉斧匣中常夜吼，可惜光陰虛設。   <br />   喚下雲梯，直攀金戶，打透重門鐵。姮娥念舊，料應重許人折。  </p>  <p align=\"center\">   <span class=\"style2\">念奴嬌</span>   <br />   春來臘去，一番新風景，為君開設。試憶前時花雨墜，只少梅花清絕。   <br />   兩個難逢，一分才欠，巧殺終如拙。玉梅人喚，雪兒來對時節。   <br />   應更付屬樓頭，丁寧笛伴，莫把聲聲徹。玉女行春嬌渡馬，休是鵲橋輕別。   <br />   對我三人，與君一醉，醉了樽重設。清歌未放，更須天上呼月。  </p>  <p align=\"center\">   <span class=\"style2\">念奴嬌</span>   <br />   賞心佳處，登臨地、千古人人都說。何況江天來雪望，添得十分奇絕。   <br />   倚遍欄杆，下窺寒鏡，照我容顏拙。舉頭驚笑，問天今是何節。   <br />   天外矗矗瓊山，溶溶銀海，上下光相接。年去歲來頻覽為，何事今朝渾別。   <br />   坐蹴雲茵，橫牽綃幕，玉女來鋪設。公餘多暇，正堪同此風月。  </p>  <p align=\"center\">   <span class=\"style2\">念奴嬌</span>   <br />   陽春布暖，又還見、光景如梭催逼。帝里皇都人共道，好個前時春色。   <br />   默默暗沈，含顰不語，此意誰人識。何如索笑，放開說盡端的。   <br />   須信漏泄風光，百花頭上，報一枝消息。多少園林應次第，迤邐排紅駢白。   <br />   金鼎芳滋，玉堂璀璨，趁取佳時節。東君歸後，綠陰依舊南陌。  </p>  <p align=\"center\">   <span class=\"style2\">念奴嬌</span>   <br />   萬般照破，無一點閒愁，縈繫心目。種柳栽花園數畝，不覺吾廬幽獨。   <br />   閑上高臺，溪光山色，一洗襟塵俗。小庵深處，蕭然無限修竹。   <br />   盡日閉卻柴門，故人相問，扣戶來車轂。相對圍棋看勝負，更聽彈琴一曲。   <br />   爾汝忘形，高談劇論，莫遣人來促。村歌社舞，為予倒盡千斛。  </p>  <p align=\"center\">   <span class=\"style2\">念奴嬌</span>   <br />   光陰轉轂，況生死事大，無常迅速。學道參禪、要識取，自家本來面目。   <br />   鬧裡提撕，靜中打坐，閑看傳燈錄。話頭記取，要須生處教熟。   <br />   一日十二時中，莫教間斷，念念來相續。喚作竹篦還則背，不喚竹篦則觸。   <br />   斬卻貓兒，問他狗子，更去參尊宿。忽然瞥地，碧潭冷浸寒玉。  </p>  <p align=\"center\">   <span class=\"style2\">滿江紅‧九日登淩敲台</span>   <br />   姑孰名邦，黃山畔、古台巍立。秋漸老、重陽天氣，郊原澄碧。   <br />   隱隱西州增遠望，長江一帶平如席。悵英雄、千古到如今，空遺跡。   <br />   吳太守，文章伯。尋勝事，酬佳節。擁笙歌千騎，遍遊南陌。   <br />   襟帶江城當一面，折沖千里無強敵。更行看、擊楫溯中流，妖氛息。  </p>  <p align=\"center\">   <span class=\"style2\">滿江紅</span>   <br />   半世飄蓬，今何幸、得歸鄉曲。卻還似、重來燕子，認巢新屋。   <br />   好是秋晴風日美，飯香雲子炊如玉。念蟹螯、滿把欲黃時，筍新綠。   <br />   仍更有，初開菊。何妨更，重添竹。與此君相對，且無榮辱。   <br />   待得吾廬三徑就，此生素願都齊足。任三竿、紅日上簷梢，眠方熟。  </p>  <p align=\"center\">   <span class=\"style2\">水調歌頭‧和李守</span>   <br />   瀟灑雲中鶴，容與水邊鷗。緱山仙客，飄然曾約此中留。   <br />   更有騎鯨公子，相與翱翔八極，凜凜氣橫秋。明月樓頭宴，樽俎好詩流。   <br />   思往事，增逸興，喚仙舟。誰能拘束，塵埃堆裡蹙昏眸。   <br />   擬附星槎直上，十二玉京絳闕，高處且嬉遊。回首視人世，天地一沙洲。  </p>  <p align=\"center\">   <span class=\"style2\">水調歌頭</span>   <br />   歲月如奔箭，屈指又中秋。去年江上行役，常動故鄉愁。   <br />   容與碧雲亭畔，極目江山千里，隱隱是西州。日暮天容斂，鷗雁下汀洲。   <br />   回故棹，尋舊里，解客裘。功名前定，時到安得為淹留。   <br />   幸有青編萬軸，且又日長無事，莫恁做閑憂。花下常攜酒，明月好登樓。  </p>  <p align=\"center\">   <span class=\"style2\">水調歌頭</span>   <br />   門外可羅雀，長者肯來尋。留君且住，聽我一曲楚狂吟。   <br />   枉了閑煩閑惱，莫管閑非閑是，說甚古和今。但看鏡中影，雙鬢已星星。   <br />   人生世，多聚散，似浮萍。適然相會，須索有酒且同傾。   <br />   說到人情真處，引入無何境界，惟酒是知音。況有好風月，相對且頻斟。  </p>  <p align=\"center\">   <span class=\"style2\">滿庭芳‧立春生日</span>   <br />   畫戟霜勻，譙門風動，滿城和氣氤氳。一年好事，今早屬東君。   <br />   歌管歡迎五馬，金章爛、華轂朱輪。班春了，歸來燕寢，香重燭花輕。   <br />   盈盈。春酒暖，金幡彩勝，霞袂雲旌。算重重佳慶，都聚今辰。   <br />   且聽雪兒歌罷，稱壽處、蘭玉詵詵。新春暖，貂蟬象服，同日感皇恩。  </p>  <p align=\"center\">   <span class=\"style2\">滿庭芳</span>   <br />   春鎖瓊台，花藏瑤圃，彩雲片片來歸。任城仙子，玉笈鎮長移。   <br />   時會三元金母，雲璈奏、天上佳期。嬉遊處，飄然侍女，玉佩紫霞衣。   <br />   芙蓉帔欲去，鸞音鶴馭，洞府應迷。向人間揮手，留語人知。   <br />   此去何須悵望，蓬萊水、彈指依稀。還知否，劉安未老，仙籍有津涯。  </p>  <p align=\"center\">   <span class=\"style2\">滿庭芳</span>   <br />   裘帶功名，褲襦歌頌，世間誰似公賢。去年江上，談笑息狼煙。   <br />   多少宜民事了，芹宮內、華屋修椽。邦人愛，頻頻借寇，飛詔下甘泉。   <br />   開筵。春晝永，朱顏相對，三鳳齊肩。正鸞鳴丹桂，鳳映紅蓮。   <br />   人道名駒千里，他年事、能繼青氈。休辭醉，三槐影裡，歲歲捧金船。  </p>  <p align=\"center\">   <span class=\"style2\">滿庭芳</span>   <br />   柳外山光，林間塔影，一溪橫瀉清流。四圍洲渚，綠葉潑如油。   <br />   荷蓋亭亭照水，紅蓼岸、蘆荻蕭颼。乘閑興，溪雲亭畔，終日看蓮遊。   <br />   修篁栽欲遍，青松相映，兩徑成丘。種桃杏，隨時亦弄春柔。   <br />   此是先生活計，高臥處、無喜無憂。門前事，人來問我，回首但搖頭。  </p>  <p align=\"center\">   <span class=\"style2\">朝中措‧生日生雙竹</span>   <br />   論兵齒頰帶霜寒。清似碧琅玕。好是天然風韻，琳宮瑤館清閒。   <br />   華筵初啟，小蠻二八，對影朱顏。便好添籌索笑，雙枝原應雙鬟。  </p>  <p align=\"center\">   <span class=\"style2\">朝中措</span>   <br />   東風吹上小桃枝。春色擁旌麾。昨夜三台星見，分明直照姑溪。   <br />   皇都禁闕，天顏遙想，應待公歸。此去再登黃閣，火城光映沙堤。  </p>  <p align=\"center\">   <span class=\"style2\">西江月</span>   <br />   五馬人生最貴，金陵自古繁華。光懸相印擁朱牙。況值邊庭閒暇。   <br />   滿勸東西碧玉，高燒麗燭紅葩。詔黃新濕字如鴉。明日天庭飛下。  </p>  <p align=\"center\">   <span class=\"style2\">醉落魄</span>   <br />   野庵鼓吹。翻騰似與尋常異。笙簫箏笛皆非是。今日頭場，看取些兒戲。   <br />   心中無事無縈繫。村歌數首新來制。參禪漸漸知滋味。細語粗言，俱是第一義。  </p>  <p align=\"center\">   <span class=\"style2\">醉落魄</span>   <br />   時光盛逼。杯盤漸漸來收拾。主人便欲連客。末後殷勤，一著怎生得。   <br />   來時便有歸時刻。歸時便是來時跡。世間萬事曾經歷。只看如今，無不散筵席。  </p>  <p align=\"center\">   <span class=\"style2\">醉落魄</span>   <br />   致知格物。初學工夫參聖域。天高地遠無窮極。欲造精微，莫若守惟一。   <br />   純全天理明如日。都緣人欲來相惑。且將持敬為先入。若能持敬，真個是神力。  </p>  <p align=\"center\">   <span class=\"style2\">醉落魄</span>   <br />   致知格物。孔顏學問從茲出。聖言句句皆真實。涵養功深，將見自家得。   <br />   毋意毋我毋固必。視聽言動非禮勿。勝己之私之謂克。克盡私心，天理甚明白。  </p>  <p align=\"center\">   <span class=\"style2\">柳梢青</span>   <br />   相逢今夕。故人相見，先談蹤跡。舊日書生，而今村叟，新來禪客。   <br />   跳過世界三千，特特地、人間九百。自在狂歌，●●●●，一場雜劇。  </p>  <p align=\"center\">   <span class=\"style2\">行香子</span>   <br />   野叟愚癡。一向昏迷。笑呵呵、前事皆非。   <br />   從前業債，今盡拚離。也不能文，不能酒，不能詩。   <br />   屏除人事，閉卻門兒。於其中、別有兒戲。   <br />   幾般骨董，袞過年時。待參些禪，彈些曲，學些棋。  </p>  <p align=\"center\">   <span class=\"style2\">行香子</span>   <br />   野叟歸歟。朋友來無。數無多、幾個相於。   <br />   問誰姓字，在底中居。雲陶靖節，白居士，邵堯夫。   <br />   時時對語，一笑軒渠。他行藏、是我規模。   <br />   朝朝暮暮相喚相呼。願今生世，長相守，作門徒。  </p>  <p align=\"center\">   <span class=\"style2\">行香子</span>   <br />   野叟長年。一室蕭然。都齊收、萬軸牙籤。   <br />   只留三件，三教都全。時看周易，讀莊子，誦楞嚴。   <br />   闕&lt;身差&gt;會得，萬語千言。得魚兒、了後忘筌。   <br />   行行坐坐，相與周旋。待將此意，尋老孔，問金仙。  </p>  <p align=\"center\">   <span class=\"style2\">卜算子</span>   <br />   睡覺五更鐘，正好深提省。只看如今夢幾般，覺後原無影。   <br />   明暗若從來，且道來從甚。不是空生不是根，認取真如性。  </p>  <p align=\"center\">   <span class=\"style2\">卜算子</span>   <br />   那裡是閒時，這裡何曾定。畢竟忙時惱殺人，到了還他靜。   <br />   靜處又如何，莫被頑空引。一道神光總現前，受用無窮盡。  </p>  <p align=\"center\">   <span class=\"style2\">卜算子</span>   <br />   只管要參禪，又被禪縈繞。好笑西來老禿奴，賺了人多少。   <br />   你待更瞞咱，咱也今知曉。只這喃喃說底人，又被傍人笑。  </p>  <p align=\"center\">   <span class=\"style2\">如夢令</span>   <br />   才聽笛聲三弄。關捩一時都動。收拾去來休，三腳驢兒相送。   <br />   珍重。珍重。歸去好生做夢。  </p>  <p align=\"center\">   <span class=\"style2\">搗練子‧存神詞</span>   <br />   神欲出，便收來。神返心中氣自回。換丹元，朝玉台。   <br />   時運水，日搬柴。寸田一點是根荄。這交梨，常種栽。  </p>  <p align=\"center\">   <span class=\"style2\">搗練子</span>   <br />   神欲出，便收來。神返心中氣自回。返嬰兒，成聖胎。   <br />   靈液注，蕊珠開。大丹爐裡響如雷。忽飛升，遊九垓。  </p>  <p align=\"center\">   <span class=\"style2\">搗練子</span>   <br />   放下著，須彌山。分明北斗面南看。沒絲毫，相阻攔。   <br />   休儱侗，莫顢頇。含元殿上問長安。欲歸家，行路難。  </p>  <p align=\"center\">放下著，須彌山。百斛油麻水上攤。欲成團，真個難。   <br />   除有累，去癡頑。無心猶是隔重關。到其中，方是安。  </p>  <p align=\"center\">   <span class=\"style2\">搗練子</span>   <br />   放下著，須彌山。情人今日出陽關。看人間，天地寬。   <br />   徒繾綣，枉汍瀾。別郎容易見郎難。且還家，重整冠。  </p>  <p align=\"center\">   <span class=\"style2\">浣溪沙‧雨中荷花</span>   <br />   雨點真珠水上鳴。更將青蓋一時傾。總是江妃來墮珥，訪娉婷。   <br />   不為含愁啼粉淚，只因貪愛濕行雲。惟有游魚篇得意，許成群。  </p>  <p align=\"center\">   <span class=\"style2\">畫堂春‧風中荷花</span>   <br />   荷花含笑調薰風。兩情著意尤濃。水精欄檻四玲瓏。照見妝容。   <br />   醉裡偷開盞面，曉來暗坼香風。不知何事苦匆匆。飄落殘紅。  </p>  <p align=\"center\">   <span class=\"style2\">減字木蘭花</span>   <br />   乘流坎止。住個齋兒無慍喜。竹引清風。透入虛窗竅竅通。   <br />   仰天酌酒。萬八千年盤古壽。身在無何。只這齋兒已自多。  </p>  <p align=\"center\">   <span class=\"style2\">減字木蘭花</span>   <br />   蓬門居止。竹見賓來先嘯喜。窗外敲風。果有賓朋姓字通。   <br />   莫嫌村酒。且祝佳賓千萬壽。無用辭何。日出明朝事更多。  </p>  <p align=\"center\">   <span class=\"style2\">減字木蘭花</span>   <br />   停杯且止。齋裡百無為客喜。冷淡文風。只有狂言數百通。   <br />   不須載酒。粗有五車聊當壽。莫笑予何。空恁貪多嚼不多。  </p>  <p align=\"center\">   <span class=\"style2\">減字木蘭花</span>   <br />   或行或止。難得人間相聚喜。一日分風。千里如何資訊通。   <br />   再傾壽酒。五福從來先說壽。其次云何。直至三公未足多。  </p>  <p align=\"center\">   <span class=\"style2\">減字木蘭花</span>   <br />   淵明酒止。莫信渠言心妄喜。達士高風。只說三杯大道通。   <br />   不如飲酒。人世豈能金石壽。無奈渠何。贏得樽前笑語多。  </p>  <p align=\"center\">   <span class=\"style2\">減字木蘭花</span>   <br />   老而不止。三歲發蒙心已喜。樸略其風。裴楷王戎簡要通。   <br />   昏如醉酒。羞見總龜靈且壽。笑殺常何。空有閑言長語多。  </p>  <p align=\"center\">   <span class=\"style2\">減字木蘭花</span>   <br />   不能者止。百念灰心無所喜。暖日和風。手把奇文誦數通。   <br />   老來怯酒。欲保殘生期養壽。少恕予何。近日衰翁病覺多。  </p>  <p align=\"center\">   <span class=\"style2\">減字木蘭花</span>   <br />   且安汝止。快活心中惟法喜。一處通風。萬別千差處處通。   <br />   腐腸是酒。伐性蛾眉徒損壽。詩到陰何。劃地亂絲頭緒多。  </p>  <p align=\"center\">   <span class=\"style2\">減字木蘭花</span>   <br />   不如知止。看盡世間無可喜。心熱生風。王老門前問仲通   <span class=\"style3\">仲淹王通</span>。   <br />   六經如酒。一句中人仁者壽。仁道伊何。要處還他靜處多。  </p>  <p align=\"center\">   <span class=\"style2\">減字木蘭花</span>   <br />   勤而思止。止即患生徒自喜。試舉幡風。未舉之前說已通。   <br />   攜瓶沽酒。卻著衫來為我壽。者也之何。賺卻閻浮世上多。  </p>  <p align=\"center\">   <span class=\"style2\">減字木蘭花‧貪</span>   <br />   貪而忘止。貪即生瞋逢飽喜。一逐貪風。恨不當初嫁鄧通。   <br />   殘杯剩酒。食籍名中猶折壽。若使兼何。他日陰司罪過多。   <br />   <span class=\"style5\">安城食臨汝，飾湛之美兼何孟，謂何、孟靈休。</span>  </p>  <p align=\"center\">   <span class=\"style2\">減字木蘭花‧嗔</span>   <br />   人無常止。暮四朝三時怒喜。怪雨嫌風。高耳皇天下聽通。   <br />   剛而使酒。罵坐灌夫忘客壽。魈若予何。夫子雍容語不多。  </p>  <p align=\"center\">   <span class=\"style2\">減字木蘭花‧癡</span>   <br />   心如皎止。何必佯癡藏暗喜。聾不聽風。要得人情內外通。   <br />   半醨半酒。癡黠愷之真短壽。莫折隨何。寧可書癡勝彼多。   <br />   <span class=\"style5\">高祖折隨何為腐儒。</span>  </p>  <p align=\"center\">   <span class=\"style2\">減字木蘭花‧成敗</span>   <br />   糾纏弗止。成是敗非生戚喜。既滅災風。否極還須有泰通。   <br />   禍常因酒。酒亦令人能介壽。成也蕭何。敗也蕭何更是多。  </p>  <p align=\"center\">   <span class=\"style2\">減字木蘭花‧榮辱</span>   <br />   貪榮肯止。結綬彈冠王貢喜。稍借天風。便說今年運大通。   <br />   華亭別酒。安得思如亭鶴壽。貴若從何。只恐來生折本多。  </p>  <p align=\"center\">   <span class=\"style2\">減字木蘭花‧好惡</span>   <br />   瞻烏愛止。不是簷前聞鵲喜。上下鳴風。以類相從自感通。   <br />   嫌茶愛酒。惡彼芝焚誇柏壽。說汝言何。一切人言口眾多。  </p>  <p align=\"center\">   <span class=\"style2\">減字木蘭花‧遲速</span>   <br />   未行先止。魚上竹竿人噪喜。九萬鵬風。六月天池一息通。   <br />   邯鄲魯酒。卻笑行人陵柏壽。笑彼遲何。不道能行失亦多。  </p>  <p align=\"center\">   <span class=\"style2\">減字木蘭花</span>   <br />   聖經五止。止向丘隅黃鳥喜。廣大儒風。一貫三才萬類通。   <br />   太羹玄酒。聖域能躋民域壽。支派從何。關內濂溪洛澗多。  </p>  <p align=\"center\">   <span class=\"style2\">減字木蘭花</span>   <br />   定而後止。善到止時心地喜。魚躍鳶風。此理照然上下通。   <br />   好如好酒。欲似人常心欲壽。若到茲何。治國治家用處多。  </p>  <p align=\"center\">   <span class=\"style2\">減字木蘭花‧已下五首贈劉煙霞</span>   <br />   朱幡歸止。卻返煙霞尋舊喜。羽帔香風。再拜天門直上通。   <br />   青君賜酒。乞與長生無量壽。更挾仙何。跨鶴淩雲洞府多。  </p>  <p align=\"center\">   <span class=\"style2\">減字木蘭花</span>   <br />   氣升氣止。引得丹元童子喜。耳裡聞風。知是泥丸一竅通。   <br />   危樓宴酒。不覺黃芽生蕊壽。芽長如何。只覺金花罩體多。  </p>  <p align=\"center\">   <span class=\"style2\">減字木蘭花</span>   <br />   琴心和止。奼女與君相對喜。窗牖藏風。每喚其名應即通。   <br />   玉英金酒。更喚黃婆同飲壽。莫諱人何。見說嬰兒屋裡多。  </p>  <p align=\"center\">   <span class=\"style2\">減字木蘭花</span>   <br />   工夫莫止。脫得殼兒方是喜。不識真風。只說雙關夾脊通。   <br />   氤氳似酒。元氣本同天地壽。君可能何。一躍紅樓好處多。  </p>  <p align=\"center\">   <span class=\"style2\">減字木蘭花</span>   <br />   擎拳仰止。不是凡人名尹喜。道骨仙風。與帝神遊結信通。   <br />   獻花跪酒。清澈雲璈歌益壽。所願維何。願得升平樂事多。  </p>  <p align=\"center\">   <span class=\"style2\">減字木蘭花</span>   <br />   雨難禁止。惱得衰翁渾沒喜。一夜南風。北望苕溪震澤通。   <br />   只雞斗酒。且為晚禾生日壽。不奈之何。今歲田疇晚底多。  </p>  <p align=\"center\">   <span class=\"style2\">減字木蘭花‧答恕齋問晚禾生日何人設壽席</span>   <br />   壽詩且止。設席肆筵誰助喜。抹月批風。先向天廚號令通。   <br />   滿卮天酒。上與天田同日壽。其應維何。壽及天民性命多。  </p>  <p align=\"center\">   <span class=\"style2\">減字木蘭花‧簡沈都倉</span>   <br />   玉人來止。見說冰翁心甚喜。好個家風。舉案齊眉勝敬通。   <br />   華堂舉酒。簇簇親姻相祝壽。善頌言何。桂樹鸞鳴子姓多。  </p>  <p align=\"center\">   <span class=\"style2\">減字木蘭花‧曾樊子野</span>   <br />   誰來賁止。千里得朋方切喜。汪氏門風。大學中庸正脈通。   <br />   不妨詩酒。請以還丹為薦壽。已過羊何。紹述韓門得趣多。  </p>  <p align=\"center\">   <span class=\"style2\">減字木蘭花‧荷花沒浸水中</span>   <br />   淩波不止。少小拍浮荷女喜。出沒由風。安得靈犀與暗通。   <br />   龍池醉酒。應是太真羞見壽。不曉誰何。卻是渾身一半多。  </p>  <p align=\"center\">   <span class=\"style2\">減字木蘭花‧楊梅</span>   <br />   渴心先止。惟有楊家梅可喜。爭笑梅風。空怨樓頭角數通。   <br />   甜漿釀酒。紫氣結成千日壽。不奈人何。化作飛星處處多。  </p>  <p align=\"center\">   <span class=\"style2\">減字木蘭花‧謝人和詞</span>   <br />   必恭敬止。老子甚為桑梓喜。駿馬爭風。詩卷人人數百通。   <br />   斗杓挹酒。齊祝鄉人箕翼壽。天若言何。更乞文星下照多。  </p>  <p align=\"center\">   <span class=\"style2\">減字木蘭花‧同前</span>   <br />   錦囊送止。拆看篇篇珠玉喜。大勝魚風。韶濩宮商角徵通。   <br />   醉而強酒。有愧多聞張子壽。其哂由何。刻畫無鹽已甚多。  </p>  <p align=\"center\">   <span class=\"style2\">減字木蘭花‧以下竹齋侑酒辭</span>   <br />   竹齋陋止。坐客無氈為客喜。壁不遮風。八達門窗更四通。   <br />   鄰家覓酒。赤腳扶翁翁老壽。子曰其何。除卻渠儂沒事多。  </p>  <p align=\"center\">   <span class=\"style2\">減字木蘭花</span>   <br />   荷公臨止。賓客慣看兒亦喜。歌雅歌風。通鑒通書又史通。   <br />   欲相酹酒。瓦缶田家羞出壽。甚欲舟何。愧沒瑤觴玉斝多。  </p>  <p align=\"center\">   <span class=\"style2\">減字木蘭花</span>   <br />   棋枰響止。勝負豈能全兩喜。不競南風。忽爾三生六劫通。   <br />   客方對酒。一片捷音來自壽。甚快人何。大勝呼盧百萬多。  </p>  <p align=\"center\">   <span class=\"style2\">減字木蘭花‧頭勸</span>   <br />   酒巡未止。先說一些兒事喜。別調吹風。佛曲由來自普通   <span class=\"style5\">梁武年號</span>。   <br />   長鯨吸酒。面對沈香山刻壽   <span class=\"style5\">坡有壽子由沈香山子賦</span>。   <br />   吸盡如何。吸了西江說甚多。  </p>  <p align=\"center\">   <span class=\"style2\">減字木蘭花‧二勸</span>   <br />   酒巡未止。聽說二疏歸可喜。隨意乘風。拄杖深村狹巷通。   <br />   淵明漉酒。更與龐公龐媼壽。切莫譏何。   <br />   <span class=\"style5\">何充與弟准崇佛，謝氏譏之曰：二何佞佛</span>   <br />   喚取同來作隊多。  </p>  <p align=\"center\">   <span class=\"style2\">減字木蘭花‧三勸</span>   <br />   酒巡未止。更號三般楊氏喜   <span class=\"style5\">楊子拜司業，兩子登科，號楊三喜</span>。   <br />   上苑春風。寶帶靈犀點點通。   <br />   聽歌侑酒。富貴兩全添個壽。人少兼何。彭祖人言只壽多。  </p>  <p align=\"center\">   <span class=\"style2\">減字木蘭花‧四勸</span>   <br />   酒巡未止。說著四並須著喜。好月兼風。好個情懷命又通。   <br />   明朝醒酒。起看佳人妝學壽。定問人何。昨夜何人飲最多。  </p>  <p align=\"center\">   <span class=\"style2\">減字木蘭花‧五勸</span>   <br />   酒巡未止。更說五行人聽喜。康節淳風。說道諸公運數通。   <br />   <span class=\"style5\">乞漿得酒歲在申酋，</span>   <br />   乞漿得酒。更檢戊申前定壽。亥子推何。甲子生年四百多。  </p>  <p align=\"center\">   <span class=\"style2\">減字木蘭花‧六勸</span>   <br />   酒巡未止。鼓吹六經為公喜。也沒回風。只有村中鼓數通。   <br />   長須把酒。自當長頭杯捧壽   <span class=\"style5\">賈長頭</span>。問得窮何。一坐靴皮笑面多。  </p>  <p align=\"center\">   <span class=\"style2\">減字木蘭花‧七勸</span>   <br />   酒巡未止。且聽七言餘韻喜。彈到悲風。醒酒風吹路必通。   <br />   休休避酒。末後茶仙來獻壽。七碗休何。不獨茶多酒亦多。  </p>  <p align=\"center\">   <span class=\"style2\">減字木蘭花‧八勸</span>   <br />   八巡將止。八節四時人賀喜。漢俗成風。薛老之言貴尚通。   <br />   <span class=\"style5\">漢以至日休吏，張扶不肯休，薛宣曰：    <br />    “人道尚通，宜對妻子，設酒肴，請鄰里相笑樂。”   </span>   <br />   妻兒設酒。更得比鄰相慶壽。虛度時何。只恐妻兒怪汝多。  </p>  <p align=\"center\">   <span class=\"style2\">減字木蘭花‧九勸</span>   <br />   九巡將止。留讀九歌章句喜。盡溘埃風。發軔蒼梧萬里通。   <br />   楚歌發酒。讀到人生何所壽。試問原何。爾獨惺然枉了多。  </p>  <p align=\"center\">   <span class=\"style2\">減字木蘭花‧十勸</span>   <br />   十巡今止。樂事要須防極喜。   <br />   <span class=\"style5\">淳子髡曰：酒極則亂，樂極則悲</span>燭影搖風。月落參橫影子通。   <br />   粗茶淡酒。五十狂歌供宴壽。敬謝來何。再得尋盟後日多。  </p>  <p align=\"center\">   <span class=\"style2\">減字木蘭花‧諸齋作真率會、又用前韻賦木蘭花令三首</span>   <br />   陋人居止。旬一集真終日喜。先自薰風堂名。客目輪流次第通。   <br />   昔賢置酒。十老半千年紀壽。知彼由何。真處閑中日月多。  </p>  <p align=\"center\">   <span class=\"style2\">減字木蘭花</span>   <br />   雞鳴弗止。弗到天明心弗喜。投轄成風。壑谷吾公宜弗通。   <br />   <span class=\"style5\">伯有嗜酒，為窟室而夜飲，擊鐘焉。人問公焉在。曰：    <br />    “吾公在壑谷”，即窟室也   </span>   <br />   齊盟歃酒。揚觶先聽方飲壽。盟載言何。卜晝三杯不用多。   <br />   <span class=\"style5\">溫公真率約，肴饌不過五品，果實不過五品。    <br />    真率詩曰：日費須三爵，年支仰數縑   </span>  </p>  <p align=\"center\">   <span class=\"style2\">減字木蘭花</span>   <br />   適然萃止。不待燈花先報喜。不速真風。且免毛生不為通。   <br />   詩歌棋酒。真正清歡真正壽。事事真何。更得真真真更多。  </p>  <p align=\"center\">   <span class=\"style2\">野庵曲</span>   <br />   野叟最昏迷。歎世間、光陰奔走如馳。逢這閒時。   <br />   忽尋忖、一生裡事都非。從頭到尾。都改了、重立根基。   <br />   枕上披衣。渾無寐。時時摩挲行氣。   <br />   才睡起。避戶扉。爇一炷清香，煙氣霏霏。膜拜更歸依。   <br />   冥心坐、看經念佛行持。消除穢惡，光灑灑、禪律威儀。   <br />   佛力慈悲。願今世。永沒冤債相隨。   <br />   食將慚愧。才飯了、一枕茶香美。遲遲日長，覓伴相對圍棋。   <br />   安排勢子。相望相窺。閉心機。   <br />   輸贏成敗，卻似人居世。跳脫去、喚方帽杖藜。   <br />   為伴侶、小橋那面一庵兒。登高望遠輸情思。歎物榮物枯，節換時移。  </p>  <p align=\"center\">春到園中，見寒梅同春雪亂飛。冷豔冰肌。須臾李杏開偏，一日芳菲。   <br />   和風駘蕩，兩岸細柳撚金絲。清明時候，景物尤韻媚。  </p>  <p align=\"center\">春事退。歎萬紅狼籍飛滿堤。水準池。風到捲漣漪。   <br />   荷花一望如霞綺。對好些景物，敵去炎威。  </p>  <p align=\"center\">秋景淒淒。長空明月正揚輝。蒹葭岸、浮雲側畔坐釣磯。   <br />   正桂花香噴鼻。黃花滿眼，風勁霜墜。做寒來天氣。   <br />   秋光老、草木一齊似洗。獨脩篁徑，青松路，殘歲方知。  </p>  <p align=\"center\">日將斜，園裡緩行歸。聽流水。明窗淨几。調數徽。到妙處、古曲幽閒韻漸稀。   <br />   徐徐彈了融心意。忽然驚起。外時聞車履。故人來相對。  </p>  <p align=\"center\">壅浮蟻。草草杯盤燈正輝。漏聲遲。浮斝飛觴，言漸嘻嘻。   <br />   軒渠一笑，高歌野庵新唱、勸些兒。人聽村歌，一霎時、好娛戲。   <br />   休笑顛狂，也是大奇。能趕氣悶憂悲。自然沉醉。  </p>  <p align=\"center\">客都去後，睡齁齁地。一枕華胥驚又起。曉雞啼。   <br />   重起著衣。心火燒臍。龍行虎馳。依前囉囉哩哩。  </p>  <p align=\"center\">從頭到尾今如此。若唱此曲沒休時。保取長年到期頤。</p>  <p align=\"center\">   <span class=\"style2\">醉鄉曲</span>   <br />   說與賢瞞，這軀殼、安能久仗憑。幸樽中有酒澆磊塊，先交神氣平。   <br />   醉鄉道路無他徑。任陶陶、現出真如性。沒閑惱、沒閑爭。   <br />   也能使情懷長似春。也能使飄然逸氣如雲。饒君萬劫修功行。   <br />   又爭如、一盞樂天真。這些兒，休放過、且重斟。  </p>  <p align=\"center\">   <span class=\"style2\">駐馬聽</span>   <br />   人都道四者難並。也由在人心。   <br />   煩惱歡喜元無定。奸峭底自能稱停。   <br />   你待前面怎那，且隨任咱分。自家有後自未奔。   <br />   枉勞人方寸。眼前推辭怎。那知他人也心悶。  </p>  <p align=\"center\">   <span class=\"style2\">風入松</span>   <br />   金榜初登。綺閣朱樓對娉婷。軟紅塵、有人相等。歸來寢立功名。   <br />   油蓋擁著一書生。開宴處、笙歌頻奏聲。眼前光景。人生如意享歡榮。   <br />   得酒娛情。沒事漢、清閒人。任自由、毀譽利害不上心。恣閑吟。   <br />   登山玩水且閑行，來主他、風花雪月盟。   <br />   相逢道友，握手閑語百事真。得酒忘情。  </p> "}