{"id":"3-22","content":"   <div align=\"center\" class=\"style2\">傅咸</div>  <p align=\"center\">（239～294）西晉文學家。字長虞。北地泥陽（今陝西耀縣東南）人。   <br />   傅玄之子。曾任太子洗馬、尚書右丞、御史中丞等職。詩今存十餘首。  </p>  <p align=\"center\">   <span class=\"style1\">答孫楚詩</span>   <br />   周道斁兮頌聲沒，夏政衰兮五常汨。便便君子，顧望而逝。   <br />   洋洋乎滿目，而作者七，豈不樂天地之化也。   <br />   哀哉乎時之不可與。對之以獨處。無娛我以為歡。   <br />   清流可飲，至道可餐，何為棲棲，自使疲單。魚懸獸檻，鄙夫知之。   <br />   夫古之至人，藏器於靈。縕袍不能令暖，軒冕不能令榮。   <br />   動如川之流，靜如川之渟。鸚鵡能言，泗濱浮磬。   <br />   眾人所玩，豈合物情。玄鳥紆幕，而不被害。   <br />   鴃隼遠巢，咸以欲死。眄彼梁魚，逡巡倒尾。   <br />   沈吟不決，忽焉失水。嗟乎。魚鳥相與，萬世而不悟。   <br />   以我觀之，乃明其故。焉知不有達人。深穆其度。亦將窺我。顰顣而去。   <br />   萬物皆賤。惟人為貴。動以九州為狹。靜以環堵為大。  </p>  <p align=\"center\">   <span class=\"style1\">孝經詩二章</span>   <br />   一   <br />   立身行道，始於事親。上下無怨，不惡於人。   <br />   孝無終始，不離其身。三者備矣，以臨其民。   <br />   二   <br />   以孝事君，不離令名。進思盡忠，義則不爭。   <br />   匡救其惡，災害不生。孝悌之至，通於神明。  </p>  <p align=\"center\">   <span class=\"style1\">論語詩二章</span>   <br />   <strong>一</strong>   <br />   守死善道，磨而不磷。直哉史魚，可謂大臣。   <br />   見危授命，能致其身。   <br />   <strong>二</strong>   <br />   克己復禮，學優則仕。富貴在天，為仁由己。   <br />   以道事君，死而後已。  </p>  <p align=\"center\">   <span class=\"style1\">毛詩詩二章</span>   <br />   <strong>一</strong>   <br />   無將大車，維塵冥冥。濟濟多士，文王以寧。   <br />   顯允君子，大猷是經。   <br />   <strong>二</strong>   <br />   聿脩厥德，令終有俶。勉爾遁思，我言維服。   <br />   盜言孔甘，其何能淑。讒人罔極，有靦面目。  </p>  <p align=\"center\">   <span class=\"style1\">周易詩</span>   <br />   卑以自牧，謙而益光。進德修業，既有典常。   <br />   暉光日新，照於四方。小人勿用，君子道長。  </p>  <p align=\"center\">   <span class=\"style1\">周官詩二章</span>   <br />   <strong>一</strong>   <br />   惟王建國，設官分職。進賢興功，取諸易直。   <br />   除其不蠲，無敢反側。以德詔爵，允臻其極。   <br />   <strong>二</strong>   <br />   辨其可任，以告於正。掌其戒禁，治其政令。   <br />   各修乃職，以聽王命。  </p>  <p align=\"center\">   <span class=\"style1\">左傳詩</span>   <br />   事君之禮，敢不盡情。敬奉德義，樹之風聲。   <br />   昭德塞違，不殞其名。死而利國，以為己榮。   <br />   茲心不爽，忠而能力。不為利諂，古之遺直。   <br />   威黜不端，勿使能植。  </p>  <p align=\"center\">   <span class=\"style1\">與尚書同僚詩</span>   <br />   非望之寵，謬加於己。猥授非據，奄司萬里。   <br />   煌煌朱軒，服驥驂騄。曄曄初星，肅肅臣僕。   <br />   暉光顯赫，眾目所屬。斯之弗稱，匪榮伊辱。   <br />   質弱尚父，受任鷹揚。德非樊仲，王命是將。   <br />   百城或違，無能有匡。一州之矜，將弛賓綱。   <br />   得意忘言，言在意後。夫惟神交，可以長久。   <br />   我心之孚，有盈於缶。與子偕老，豈曰執手。   <br />   出司萬里，牧彼朔濱。服冕乘軒，六轡既均。   <br />   威風先邁，百城肅震。  </p>  <p align=\"center\">   <span class=\"style1\">贈褚武良詩</span>   <br />   爰暨於褚，惟晉之禎。肇振鳳翼，羽儀上京。   <br />   聿作喉舌，納言紫庭。光贊帝道，敷皇之明。   <br />   方任之重，實在江揚。乃授旄鉞，宣曜威靈。   <br />   悠悠遐邁，東夏於征。  </p>  <p align=\"center\">   <span class=\"style1\">贈崔伏二郎詩</span>   <br />   英妙之選，二生之授。顒顒兩城，歡德之茂。   <br />   君子所居，九夷非陋。無狹百里，而不垂覆。   <br />   人之好我，贈我清詩。示我周行，心與道期。   <br />   誠發自中，義形於辭。古人辭讜，豈不爾思。  </p>  <p align=\"center\">   <span class=\"style1\">答潘尼詩</span>   <br />   司州秀才潘正叔，識通才高，以文學溫雅為博士。余性直，   <br />   而處清論褒貶之任，作詩以見規。雖褒飾之舉，非所敢聞。   <br />   而斐粲之辭，良可樂也。答之雖不足以相酬報，所謂盍各言志也。  </p>  <p align=\"center\">貽我妙文，繁春之榮。匪榮斯尚，乃新其聲。   <br />   吉甫作頌，有馥其馨。實由樊仲，其德克明。   <br />   授此瓦礫，廁彼瑤瓊。貺非其喻，聞寵若驚。  </p>  <p align=\"center\">   <span class=\"style1\">答欒弘詩</span>   <br />   安樂令欒弘。太傅鉅平侯羊公辟未就而公薨。後應司州之命。舉秀才。   <br />   博文通濟之士。余失和於府。當換為獲軍司馬。  </p>  <p align=\"center\">賦詩見贈，答之云爾。鉅平作宰，是貴是欽。   <br />   弓旌仍招，嘉命胥尋。鸞鳳養儀，戢翼幽林。   <br />   未附雅調，以和韶音。鉅平遐逝，厲志彌深。   <br />   肅肅京司，清風裁邁。乃延群彥，龍集鳳會。   <br />   亦既斯降，萬里有賴。聲發響應，好結傾蓋。  </p>  <p align=\"center\">   <span class=\"style1\">贈建平太守李叔龍詩</span>   <br />   弘道興化，實在良守。悠悠建平，皇澤未流。   <br />   朝選於眾，乃子之授。南荊注望，心乎克副。  </p>  <p align=\"center\">   <span class=\"style1\">贈何劭王濟詩</span>   <br />   朗陵公何敬祖，咸之從內兄。國子祭酒王武子，咸從姑之外孫也。   <br />   並以明德見重於世，咸親之重之。情猶同生，義則師友。   <br />   何公既登侍中，武子俄而亦作。二賢相得甚歡，咸亦慶之。   <br />   然自限暗劣，雖願其繾綣，而從之末由，歷試無效。   <br />   且有家艱，心存目替，賦詩申懷以貽之。  </p>  <p align=\"center\">日月光太清，列宿曜紫微。赫赫大晉朝，明明辟皇闈。   <br />   吾兄既鳳翔，王子亦龍飛。雙鸞游蘭渚，二離揚清暉。   <br />   攜手升玉階，並坐侍丹帷。金璫綴惠文，煌煌發令姿。   <br />   斯榮非攸庶，繾綣情所希。豈不企高蹤，麟趾邈難追。   <br />   臨川靡芳餌，何為守空坻。槁葉待風飄，逝將與君違。   <br />   違君能無戀，尸素當言歸。歸身蓬蓽廬，樂道以忘饑。   <br />   進則無云補，退則恤其私。但願隆弘美，王度日清夷。  </p>  <p align=\"center\">   <span class=\"style1\">詩</span>   <br />   楊駿就吾索詩云，茅文通相說。文動為規藏可盡送，便作此詩。   <br />   欲其有悟，然猶有慮，以示文通曰。得無作唯此白鶴直為罵可。   <br />   君此遠有文義，故欲令兄見之。唯此白鶴者，良冀臨池。   <br />   而中有鶴白令子崔瑋為賦，指以罵冀，遂並文與駿。   <br />   寂然云不知多務不省也。將如搔膇，自無覺也。詩曰：  </p>  <p align=\"center\">肅肅商風起，悄悄心自悲。圓圓三五月，皎皎曜清暉。   <br />   今昔一何盛，氛氳自消微。微黃黃及華，飄搖隨風飛。  </p>  <p align=\"center\">   <span class=\"style1\">贈太尉司馬虞顯機詩</span>   <br />   帝崇元淑，妙選其屬。命子是佐，增袞之縟。  </p>  <p align=\"center\">   <span class=\"style1\">愁霖詩</span>   <br />   舉足沒泥濘，市道無行車。蘭桂賤朽腐，柴粟貴明珠。  </p>  <p align=\"center\">   <span class=\"style1\">詩</span>   <br />   零露濬江海，飛塵崇山嶽。過謬佐台輔，安能任鼎餗。  </p>  <p align=\"center\">   <span class=\"style1\">贈郭泰機詩</span>   <br />   河南郭泰機，寒素後門之士。不知余無能為益，以詩見激切可施用之才。   <br />   而況沉淪不能自拔於世，余雖心知之而未如之何。   <br />   此屈百覆文辭所了。故直戲以答其詩云：  </p>  <p align=\"center\">素絲豈不潔，寒女難為容。貧寒猶手拙，操杼安能工。</p> "}