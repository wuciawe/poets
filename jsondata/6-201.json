{"id":"6-201","content":"   <center>   <b>    <font face=\"標楷體\" size=\"+3\" color=\"#FF6600\">徐夤</font>   </b>   <p>字昭夢，莆田人。登乾寧進士第，授祕書省正字。依王審知，禮待簡略，    <br />    遂拂衣去，歸隱延壽溪。著有《探龍》、《釣磯》二集。   </p>   <p>    <b>     <font color=\"#FF6600\">釣台</font>    </b>    <br />    金門誰奉詔，碧岸獨垂鉤。舊友只樵叟，新交惟野鷗。    <br />    嘉名懸日月，深谷化陵丘。便可招巢父，長川好飲牛。   </p>   <p>    <b>     <font color=\"#FF6600\">旅次寓題</font>    </b>    <br />    胡為名利役，來往老關河。白髮隨梳少，青山入夢多。    <br />    途窮憐抱疾，世亂恥登科。卻起漁舟念，春風釣綠波。   </p>   <p>    <b>     <font color=\"#FF6600\">贈嚴司直</font>    </b>    <br />    承家居闕下，避世出關東。有酒劉伶醉，無兒伯道窮。    <br />    新詩吟閣賞，舊業釣台空。雨雪還相訪，心懷與我同。   </p>   <p>    <b>     <font color=\"#FF6600\">贈東方道士</font>    </b>    <br />    葫蘆窗畔掛，是物在其間。雪色老人鬢，桃花童子顏。    <br />    祭星秋卜日，採藥曉登山。舊放長生鹿，時銜瑞草還。   </p>   <p>    <b>     <font color=\"#FF6600\">題僧壁</font>    </b>    <br />    香廚流瀑布，獨院鎖孤峰。紺髮青螺長，文茵紫豹重。    <br />    卵枯皆化燕，蜜老卻成蜂。明月留人宿，秋聲夜著松。   </p>   <p>    <b>     <font color=\"#FF6600\">和人經隋唐間戰處</font>    </b>    <br />    孤軍前度戰，一敗一成功。捲旆早歸國，臥屍猶臂弓。    <br />    草間腥半在，沙上血殘紅。傷魄何為者，五湖垂釣翁。   </p>   <p>    <b>     <font color=\"#FF6600\">追和常建歎王昭君</font>    </b>    <br />    紅顏如朔雪，日爍忽成空。淚盡黃雲雨，塵消白草風。    <br />    君心爭不悔，恨思竟何窮。願化南飛燕，年年入漢宮。   </p>   <p>    <b>     <font color=\"#FF6600\">贈董先生</font>    </b>    <br />    壽歲過於百，時閒到上京。餐松雙鬢嫩，絕粒四支輕。    <br />    雨雪思中岳，雲霞夢赤城。來年期壽菉，何處待先生。   </p>   <p>    <b>     <font color=\"#FF6600\">河流</font>    </b>    <br />    洪流盤砥柱，淮濟不同波。莫訝清時少，都緣曲處多。    <br />    遠能通玉塞，高復接銀河。大禹成門險，為龍始得過。   </p>   <p>    <b>     <font color=\"#FF6600\">題南寺</font>    </b>    <br />    久別猿啼寺，流年劫逝波。舊僧歸塔盡，古瓦長松多。    <br />    壁蘚昏題記，窗螢散薜蘿。平生英壯節，何故旋消磨。   </p>   <p>    <b>     <font color=\"#FF6600\">北山秋晚</font>    </b>    <br />    十載衣裘盡，臨寒隱薜蘿。心閒緣事少，身老愛山多。    <br />    玉露催收菊，金風促剪禾。燕秦正戎馬，林下好婆娑。   </p>   <p>    <b>     <font color=\"#FF6600\">昔遊</font>    </b>    <br />    昔遊紅杏苑，今隱刺桐村。歲計懸僧債，科名負國恩。    <br />    不書胝漸穩，頻鑷鬢無根。惟有經邦事，年年志尚存。   </p>   <p>    <b>     <font color=\"#FF6600\">酒鬍子</font>    </b>    <br />    紅筵絲竹合，用爾作歡娛。直指寧偏黨，無私絕覬覦。    <br />    當歌誰擐袖，應節漸輕軀。恰與真相似，氈裘滿頷須。   </p>   <p>    <b>     <font color=\"#FF6600\">弔崔補闕</font>    </b>    <br />    近來吾道少，慟哭博陵君。直節巖前竹，孤魂嶺上雲。    <br />    縉紳傳確論，丞相取遺文。廢卻中興策，何由免用軍。   </p>   <p>    <b>     <font color=\"#FF6600\">弔赤水李先生</font>    </b>    <br />    三年悲過隙，一室類銷冰。妻病入仙觀，子窮隨岳僧。    <br />    荒丘寒有雨，古屋夜無燈。往日清猷著，金門幾欲征。   </p>   <p>    <b>     <font color=\"#FF6600\">香鴨</font>    </b>    <br />    不假陶熔妙，誰教羽翼全。五金池畔質，百和口中煙。    <br />    觜鈍魚難啄，心空火自燃。御爐如有闕，須進聖君前。   </p>   <p>    <b>     <font color=\"#FF6600\">雞</font>    </b>    <br />    名參十二屬，花入羽毛深。守信催朝日，能鳴送曉陰。    <br />    峨冠裝瑞璧，利爪削黃金。徒有稻粱感，何由報德音。   </p>   <p>    <b>     <font color=\"#FF6600\">白鴿</font>    </b>    <br />    舉翼凌空碧，依人到大邦。粉翎棲畫閣，雪影拂瓊窗。    <br />    振鷺堪為侶，鳴鳩好作雙。狎鷗歸未得，睹爾憶晴江。   </p>   <p>    <b>     <font color=\"#FF6600\">龜</font>    </b>    <br />    行止竟何從，深溪與古峰。青荷巢瑞質，綠水返靈蹤。    <br />    鑽骨神明應，酬恩感激重。仙翁求一卦，何日脫龍鍾。   </p>   <p>    <b>     <font color=\"#FF6600\">銀結條冠子</font>    </b>    <br />    日下徵良匠，宮中贈阿嬌。瑞蓮開二孕，瓊縷織千條。    <br />    蟬翼輕輕結，花紋細細挑。舞時紅袖舉，纖影透龍綃。   </p>   <p>    <b>     <font color=\"#FF6600\">蜀葵</font>    </b>    <br />    劍門南面樹，移向會仙亭。錦水饒花艷，岷山帶葉青。    <br />    文君慚婉娩，神女讓娉婷。爛熳紅兼紫，飄香入繡扃。   </p>   <p>    <b>     <font color=\"#FF6600\">華清宮</font>    </b>    <br />    十二瓊樓鎖翠微，暮霞遺卻六銖衣。桐枯丹穴鳳何去，天在鼎湖龍不歸。    <br />    簾影罷添新翡翠，露華猶濕舊珠璣。君王魂斷驪山路，且向蓬瀛伴貴妃。   </p>   <p>    <b>     <font color=\"#FF6600\">再幸華清宮</font>    </b>    <br />    腸斷將軍改葬歸，錦囊香在憶當時。年來卻恨相思樹，春至不生連理枝。    <br />    雪女塚頭瑤草合，貴妃池裡玉蓮衰。霓裳舊曲飛霜殿，夢破魂驚絕後期。   </p>   <p>    <b>     <font color=\"#FF6600\">喜雨上主人尚書</font>    </b>    <br />    天皇攘袂敕神龍，雨我公田兆歲豐。幾日淋漓侵暮角，數宵滂沛徹晨鐘。    <br />    細如春霧籠平野，猛似秋風擊古松。門下十年耕稼者，坐來偏憶翠微峰。   </p>   <p>    <b>     <font color=\"#FF6600\">迴文詩二首</font>    </b>    <br />    飛書一幅錦文回，恨寫深情寄雁來。機上月殘香閣掩，樹梢煙澹綠窗開。    <br />    霏霏雨罷歌終曲，漠漠雲深酒滿杯。歸日幾人行問卜，徽音想望倚高台。   </p>   <p>輕帆數點千峰碧，水接雲山四望遙。晴日海霞紅靄靄，曉天江樹綠迢迢。    <br />    清波石眼泉當檻，小徑松門寺對橋。明月釣舟漁浦遠，傾山雪浪暗隨潮。   </p>   <p>    <b>     <font color=\"#FF6600\">不把漁竿</font>    </b>    <br />    不把漁竿不灌園，策筇吟繞綠蕪村。得爭野老眠雲樂，倍感閩王與善恩。    <br />    鳥趁竹風穿靜戶，魚吹煙浪噴晴軒。何人買我安貧趣，百萬黃金未可論。   </p>   <p>    <b>     <font color=\"#FF6600\">古往今來</font>    </b>    <br />    古往今來恨莫窮，不如沉醉臥春風。雀兒無角長穿屋，鸚鵡能言卻入籠。    <br />    柳惠豈嫌居下位，朱雲直去指三公。閒思郭令長安宅，草沒匡牆舊事空。   </p>   <p>    <b>     <font color=\"#FF6600\">十里煙籠</font>    </b>    <br />    十里煙籠一徑分，故人迢遞久離群。白雲明月皆由我，碧水青山忽贈君。    <br />    浮世宦名渾似夢，半生勤苦謾為文。北邙坡上青松下，儘是鏘金佩玉墳。   </p>   <p>    <b>     <font color=\"#FF6600\">偶書</font>    </b>    <br />    巧者多為拙者資，良籌第一在乘時。市門逐利終身飽，谷口躬耕盡日饑。    <br />    瓊玖鬻來燕石貴，蓬蒿芳處楚蘭衰。高皇冷笑重瞳客，蓋世拔山何所為。   </p>   <p>    <b>     <font color=\"#FF6600\">潤屋</font>    </b>    <br />    潤屋豐家莫妄求，眼看多是與身讎。百禽羅得皆黃口，四皓山居始白頭。    <br />    玉爍火光爭肯變，草芳崎岸不曾秋。朱門粉署何由到，空寄新詩謝列侯。   </p>   <p>    <b>     <font color=\"#FF6600\">退居</font>    </b>    <br />    鶴性松心合在山，五侯門館怯趨攀。三年臥病不能免，一日受恩方得還。    <br />    明月送人沿驛路，白雲隨馬入柴關。笑他范蠡貪婪甚，相罷金多始退閒。   </p>   <p>    <b>     <font color=\"#FF6600\">閉門</font>    </b>    <br />    閉卻閒門臥小窗。更何人與療膏肓。一生有酒唯知醉，四大無根可預量。    <br />    骨冷欲針先覺痛，肉頑頻灸不成瘡。漳濱伏枕文園渴，盜跖縱橫似虎狼。   </p>   <p>    <b>     <font color=\"#FF6600\">開窗</font>    </b>    <br />    閉戶開窗寢又興，三更時節也如冰。長閒便是忘機者，不出真如過夏僧。    <br />    環堵豈慚蝸作捨，布衣寧假鶴為翎。薔薇花盡薰風起，綠葉空隨滿架籐。   </p>   <p>    <b>     <font color=\"#FF6600\">燈花</font>    </b>    <br />    點蠟燒銀卻勝栽，九華紅艷吐玫瑰。獨含冬夜寒光拆，不傍春風暖處開。    <br />    難見只因能送喜，莫挑唯恐墮成灰。貪膏附熱多相誤，為報飛蛾罷拂來。   </p>   <p>    <b>     <font color=\"#FF6600\">東歸出城留別知己</font>    </b>    <br />    韋蒙屈指許非才，三載長安共酒杯。欲別未攀楊柳贈，相留擬待牡丹開。    <br />    寒隨御水波光散，暖逐衡陽雁影來。他日因書問衰颯，東溪須訪子陵台。   </p>   <p>    <b>     <font color=\"#FF6600\">詠懷</font>    </b>    <br />    愁花變出白髭鬚，半世辛勤一事無。道在或期君夢想，貧來爭奈鬼揶揄。    <br />    馬卿自愧長嬰疾，顏子誰憐不是愚。借取秦宮台上鏡，為時開照漢妖狐。   </p>   <p>    <b>     <font color=\"#FF6600\">郊村獨遊</font>    </b>    <br />    歲閏堪憐歷候遲，出門惟與野雲期。驚魚擲上綠荷芰，棲鳥啄餘紅荔枝。    <br />    末路可能長薄命，修途應合有良時。市頭相者休相戲，蹙膝先生半自知。   </p>   <p>    <b>     <font color=\"#FF6600\">經故翰林楊左丞池亭</font>    </b>    <br />    八角紅亭蔭綠池，一朝青草蓋遺基。薔薇籐老開花淺，翡翠巢空落羽奇。    <br />    春榜幾深門下客，樂章多取集中詩。平生德義人間誦，身後何勞更立碑。   </p>   <p>    <b>     <font color=\"#FF6600\">經故廣平員外舊宅</font>    </b>    <br />    門巷蕭條引涕洟，遺孤三歲著麻衣。綠楊樹老垂絲短，翠竹林荒著筍稀。    <br />    結社僧因秋朔弔，買書船近葬時歸。平生欲獻匡君策，抱病猶言未息機。   </p>   <p>    <b>     <font color=\"#FF6600\">潘丞相舊宅</font>    </b>    <br />    綠樹垂枝蔭四鄰，春風還似舊時春。年年燕是雕樑主，處處花隨落月塵。    <br />    七貴竟為長逝客，五侯尋作不歸人。秋槐影薄蟬聲盡，休謂龍門待化鱗。   </p>   <p>    <b>     <font color=\"#FF6600\">門外閒田數畝長有泉源因築直堤分為兩沼</font>    </b>    <br />    左右澄漪小檻前，直堤高築古平川。十分春水雙簷影，一片秋空兩月懸。    <br />    前岸好山搖細浪，夾門嘉樹合晴煙。坐來暗起江湖思，速問溪翁買釣船。   </p>   <p>    <b>     <font color=\"#FF6600\">北園</font>    </b>    <br />    北園干葉旋空枝，蘭蕙還將眾草衰。籠鳥上天猶有待，病龍興雨豈無期。    <br />    身閒不厭頻來客，年老偏憐最小兒。生事罷求名與利，一窗書策是年支。   </p>   <p>    <b>     <font color=\"#FF6600\">溪上要一隻白簟扇蓋頭垂釣去年就節推…遂成拙句</font>    </b>    <br />    難求珍箑過炎天，遠就金貂乞月圓。直在引風欹角枕，且圖遮日上漁船。    <br />    但令織取無花簟，不用挑為飲露蟬。莫道如今時較晚，也應留得到明年。   </p>   <p>    <b>     <font color=\"#FF6600\">招隱</font>    </b>    <br />    齒髮那能敵歲華，早知休去避塵沙。鬼神祇闞高明里，倚伏不干棲隱家。    <br />    陶景豈全輕組綬，留侯非獨愛煙霞。贈君吉語堪銘座，看取朝開暮落花。   </p>   <p>    <b>     <font color=\"#FF6600\">憶山中友人</font>    </b>    <br />    憶得當年接善鄰，苦將閒事強夫君。斗開碧沼分明月，各領青山占白雲。    <br />    近日藥方多繕寫，舊來詩草半燒焚。金門幾欲言西上，惆悵關河正用軍。   </p>   <p>    <b>     <font color=\"#FF6600\">溪隱</font>    </b>    <br />    將名將利已無緣，深隱清溪擬學仙。絕卻腥膻勝服藥，斷除杯酒合延年。    <br />    蝸牛殼漏寧同捨，榆莢花開不是錢。鸞鶴久從籠檻閉，春風卻放紙為鳶。   </p>   <p>    <b>     <font color=\"#FF6600\">酒醒</font>    </b>    <br />    酒醒欲得適閒情，騎馬那勝策杖行。天暖天寒三月暮，溪南溪北兩村名。    <br />    沙澄淺水魚知釣，花落平田鶴見耕。望斷長安故交遠，來書未說九河清。   </p>   <p>    <b>     <font color=\"#FF6600\">夢斷</font>    </b>    <br />    夢斷紗窗半夜雷，別君花落又花開。漁陽路遠書難寄，衡岳山高月不來。    <br />    玄燕有情穿繡戶，靈龜無應祝金盃。人生若得長相對，螢火生煙草化灰。   </p>   <p>    <b>     <font color=\"#FF6600\">人事</font>    </b>    <br />    人事飄如一炷煙，且需求佛與求仙。豐年甲子春無雨，良夜庚申夏足眠。    <br />    顏氏豈嫌瓢裡飲，孟光非取鏡中妍。平生生計何為者，三徑蒼苔十畝田。   </p>   <p>    <b>     <font color=\"#FF6600\">休說</font>    </b>    <br />    休說人間有陸沈，一樽閒待月明斟。時來不怕滄溟闊，道大卻憂潢潦深。    <br />    白首釣魚應是分，青雲干祿已無心。梓桐賦罷相如隱，誰為君前永夜吟。   </p>   <p>    <b>     <font color=\"#FF6600\">嘉運</font>    </b>    <br />    嘉運良時兩阻修，釣竿蓑笠樂林丘。家無寸帛渾閒事，身似浮雲且自由。    <br />    庭際鳥啼花旋落，潭心月在水空流。晨炊一箸紅銀粒，憶著長安索米秋。   </p>   <p>    <b>     <font color=\"#FF6600\">綠鬢</font>    </b>    <br />    綠鬢先生自出林，孟光同樂野雲深。躬耕為食古人操，非織不衣賢者心。    <br />    眼眾豈能分瑞璧，舌多須信爍良金。君看黃閣南遷客，一過瀧州絕好音。   </p>   <p>    <b>     <font color=\"#FF6600\">驕侈</font>    </b>    <br />    驕侈阽危儉素牢，鏡中形影豈能逃。石家恃富身還滅，顏子非貧道不遭。    <br />    蝙蝠亦能知日月，鸞鳳那肯啄腥臊。古今人事惟堪醉，好脫霜裘換綠醪。   </p>   <p>    <b>     <font color=\"#FF6600\">龍蟄二首</font>    </b>    <br />    龍蟄蛇蟠卻待伸，和光何惜且同塵。伍員豈是吹簫者，冀缺非同執耒人。    <br />    神劍觸星當變化，良金成器在陶鈞。穰侯休忌關東客，張祿先生竟相秦。   </p>   <p>休說雄才間代生，到頭難與運相爭。時通有詔徵枚乘，世亂無人薦禰衡。    <br />    逐日莫矜駑馬步，司晨誰要牝雞鳴。中林且作煙霞侶，塵滿關河未可行。   </p>   <p>    <b>     <font color=\"#FF6600\">逐臭蒼蠅</font>    </b>    <br />    逐臭蒼蠅豈有為，清蟬吟露最高奇。多藏苟得何名富，飽食嗟來未勝饑。    <br />    窮寂不妨延壽考，貪狂總待算毫釐。首陽山翠千年在，好奠冰壺弔伯夷。   </p>   <p>    <b>     <font color=\"#FF6600\">牡丹花二首</font>    </b>    <br />    看遍花無勝此花，剪雲披雪蘸丹砂。開當青律二三月，破卻長安千萬家。    <br />    天縱穠華刳鄙吝，春教妖艷毒豪奢。不隨寒令同時放，倍種雙松與辟邪。   </p>   <p>萬萬花中第一流，淺霞輕染嫩銀甌。能狂綺陌千金子，也惑朱門萬戶侯。    <br />    朝日照開攜酒看，暮風吹落繞欄收。詩書滿架塵埃撲，盡日無人略舉頭。   </p>   <p>    <b>     <font color=\"#FF6600\">尚書座上賦牡丹花得輕字韻其花自越中移植</font>    </b>    <br />    流蘇凝作瑞華精，仙閣開時麗日晴。霜月冷銷銀燭焰，寶甌圓印彩雲英。    <br />    嬌含嫩臉春妝薄，紅蘸香綃艷色輕。早晚有人天上去，寄他將贈董雙成。   </p>   <p>    <b>     <font color=\"#FF6600\">依韻和尚書再贈牡丹花</font>    </b>    <br />    爛銀基地薄紅妝，羞殺千花百卉芳。紫陌昔曾遊寺看，朱門今在繞欄望。    <br />    龍分夜雨資嬌態，天與春風發好香。多著黃金何處買，輕橈挑過鏡湖光。   </p>   <p>    <b>     <font color=\"#FF6600\">郡庭惜牡丹</font>    </b>    <br />    腸斷東風落牡丹，為祥為瑞久留難。青春不駐堪垂淚，紅艷已空猶倚欄。    <br />    積蘚下銷香蕊盡，晴陽高照露華乾。明年萬葉千枝長，倍發芳菲借客看。   </p>   <p>    <b>     <font color=\"#FF6600\">追和白舍人詠白牡丹</font>    </b>    <br />    蓓蕾抽開素練囊，瓊葩薰出白龍香。裁分楚女朝雲片，剪破姮娥夜月光。    <br />    雪句豈須徵柳絮，粉腮應恨帖梅妝。檻邊幾笑東籬菊，冷折金風待降霜。   </p>   <p>    <b>     <font color=\"#FF6600\">憶牡丹</font>    </b>    <br />    綠樹多和雪霰栽，長安一別十年來。王侯買得價偏重，桃李落殘花始開。    <br />    宋玉鄰邊腮正嫩，文君機上錦初裁。滄洲春暮空腸斷，畫看猶將勸酒杯。   </p>   <p>    <b>     <font color=\"#FF6600\">惜牡丹</font>    </b>    <br />    今日狂風揭錦筵，預愁吹落夕陽天。閒看紅艷只須醉，謾惜黃金豈是賢。    <br />    南國好偷誇粉黛，漢宮宜摘贈神仙。良時雖作鶯花主，白馬王孫恰少年。   </p>   <p>    <b>     <font color=\"#FF6600\">覽柳渾汀洲採白蘋之什，因成一章</font>    </b>    <br />    採盡汀蘋恨別離，鴛鴦鸂鶒總雙飛。月明南浦夢初斷，花落洞庭人未歸。    <br />    天遠有書隨驛使，夜長無燭照寒機。年來泣淚知多少，重疊成痕在繡衣。   </p>   <p>    <b>     <font color=\"#FF6600\">司直巡官無諸移到玫瑰花</font>    </b>    <br />    芳菲移自越王台，最似薔薇好並栽。穠艷盡憐勝彩繪，嘉名誰贈作玫瑰。    <br />    春藏錦繡風吹拆，天染瓊瑤日照開。為報朱衣早邀客，莫教零落委蒼苔。   </p>   <p>    <b>     <font color=\"#FF6600\">梅花</font>    </b>    <br />    瓊瑤初綻嶺頭葩，蕊粉新妝奼女家。舉世更誰憐潔白，癡心皆盡愛繁華。    <br />    玄冥借與三冬景，謝氏輸他六出花。結實和羹知有日，肯隨羌笛落天涯。   </p>   <p>    <b>     <font color=\"#FF6600\">荔枝二首</font>    </b>    <br />    朱彈星丸粲日光，綠瓊枝散小香囊。龍綃殼綻紅紋粟，魚目珠涵白膜漿。    <br />    梅熟已過南嶺雨，橘酸空待洞庭霜。蠻山蹋曉和煙摘，拜捧金盤奉越王。   </p>   <p>日日熏風捲瘴煙，南園珍果荔枝先。靈鴉啄破瓊津滴，寶器盛來蚌腹圓。    <br />    錦里只聞銷醉客，蕊宮惟合贈神仙。何人刺出猩猩血，深染羅紋遍殼鮮。   </p>   <p>    <b>     <font color=\"#FF6600\">菊花</font>    </b>    <br />    桓景登高事可尋，黃花開處綠畦深。消災辟惡君須採，冷露寒霜我自禁。    <br />    籬物早榮還早謝，澗松同德復同心。陶公豈是居貧者，剩有東籬萬朵金。   </p>   <p>    <b>     <font color=\"#FF6600\">畫松</font>    </b>    <br />    澗底陰森驗筆精，筆閒開展覺神清。曾當月照還無影，若許風吹合有聲。    <br />    枝偃只應玄鶴識，根深且與茯苓生。天台道士頻來見，說似株株倚赤城。   </p>   <p>    <b>     <font color=\"#FF6600\">草木</font>    </b>    <br />    草木無情亦可嗟，重開明鏡照無涯。菊英空折羅含宅，榆莢不生原憲家。    <br />    天命豈憑醫藥石，世途還要辟蟲沙。仙翁乞取金盤露，洗卻蒼蒼兩鬢華。   </p>   <p>    <b>     <font color=\"#FF6600\">松</font>    </b>    <br />    澗底青松不染塵，未逢良匠競誰分。龍盤勁節巖前見，鶴唳翠梢天上聞。    <br />    大廈可營誰擇木，女蘿相附欲凌雲。皇王自有增封日，修竹徒勞號此君。   </p>   <p>    <b>     <font color=\"#FF6600\">竹</font>    </b>    <br />    翠染琅玕粉漸開，東南移得會稽栽。游絲掛處漁竿去，綠水夾時龍影來。    <br />    風觸有聲含六律，露沾如洗絕浮埃。王猷舊宅無人到，抱卻清陰蓋綠苔。   </p>   <p>    <b>     <font color=\"#FF6600\">尚書打球，小驄步驟最奇，因有所贈</font>    </b>    <br />    善價千金未可論，燕王新寄小龍孫。逐將白日馳青漢，銜得流星入畫門。    <br />    步驟最能隨手轉，性靈多恐會人言。桃花雪點多雖貴，全假當場一顧恩。   </p>   <p>    <b>     <font color=\"#FF6600\">尚書惠蠟面茶</font>    </b>    <br />    武夷春暖月初圓，採摘新芽獻地仙。飛鵲印成香蠟片，啼猿溪走木蘭船。    <br />    金槽和碾沉香末，冰碗輕涵翠縷煙。分贈恩深知最異，晚鐺宜煮北山泉。   </p>   <p>    <b>     <font color=\"#FF6600\">勸酒</font>    </b>    <br />    休向樽前訴羽觥，百壺清酌與君傾。身同綠樹年年老，事比紅塵日日生。    <br />    六國英雄徒反覆，九原松柏甚分明。醉鄉路與乾坤隔，豈信人間有利名。   </p>   <p>    <b>     <font color=\"#FF6600\">斷酒</font>    </b>    <br />    因論沉湎覺前非，便碎金罍與羽卮。采茗早馳三蜀使，看花甘負五侯期。    <br />    窗間近火劉伶傳，坐右新銘管仲辭。此事十年前已說，匡廬山下老僧知。   </p>   <p>    <b>     <font color=\"#FF6600\">憶舊山</font>    </b>    <br />    澗竹巖雲有舊期，二年頻長鬢邊絲。游魚不愛金盃水，棲鳥敢求瓊樹枝。    <br />    陶景戀深松檜影，留侯拋卻帝王師。龍爭虎攫皆閒事，數疊山光在夢思。   </p>   <p>    <b>     <font color=\"#FF6600\">西華</font>    </b>    <br />    五千仞有餘神秀，一一排雲上泬漻。疊嶂出關分二陝，殘岡過水作中條。    <br />    巨靈廟破生春草，毛女峰高入絳霄。拜祝金天乞陰德，為民求主降神堯。   </p>   <p>    <b>     <font color=\"#FF6600\">嵐似屏風</font>    </b>    <br />    嵐似屏風草似茵，草邊時膾錦花鱗。山中宰相陶弘景，谷口耕夫鄭子真。    <br />    宦達到頭思野逸，才多未必笑清貧。君看東洛平泉宅，只有年年百卉春。   </p>   <p>    <b>     <font color=\"#FF6600\">憶潼關</font>    </b>    <br />    洞壑雙扉入到初，似從深阱睹高墟。天開白日臨軍國，山夾黃河護帝居。    <br />    隋煬遠遊宜不反，奉春長策竟何如。須知皇漢能扃鐍，延得年過四百餘。   </p>   <p>    <b>     <font color=\"#FF6600\">憶潼關早行</font>    </b>    <br />    行客起看仙掌月，落星斜照濁河泥。故山遠處高飛雁，去馬鳴時先早雞。    <br />    關柳不知誰氏種，岳碑猶見聖君題。芻蕘十軸僮三尺，豈謂青雲便有梯。   </p>   <p>    <b>     <font color=\"#FF6600\">鴻門（舊本作失題）</font>    </b>    <br />    耨月耕煙水國春，薄徒應笑作農人。皇王尚法三推禮，白社寧忘四體勤。    <br />    雨灑蓑衣芳草暗，鳥啼雲樹小村貧。猶勝墮力求飧者，五斗低腰走世塵。   </p>   <p>    <b>     <font color=\"#FF6600\">憶長安行</font>    </b>    <br />    舊歷關中憶廢興，僭奢須戒儉須憑。火光只是燒秦塚，賊眼何曾視灞陵。    <br />    鐘鼓煎催人自急，侯王更換恨難勝。不如坐釣清溪月，心共寒潭一片澄。   </p>   <p>    <b>     <font color=\"#FF6600\">憶長安上省年</font>    </b>    <br />    忽憶關中逐計車，歷坊騎馬信空虛。三秋病起見新雁，八月夜長思舊居。    <br />    宗伯帳前曾獻賦，相君門下再投書。如今說著猶堪泣，兩宿都堂過歲除。   </p>   <p>    <b>     <font color=\"#FF6600\">長安述懷</font>    </b>    <br />    黃河冰合尚來遊，知命知時肯躁求。詞賦有名堪自負，春風落第不曾羞。    <br />    風塵色裡凋雙鬢，鼙鼓聲中歷幾州。十載公卿早言屈，何須課夏更冥搜。   </p>   <p>    <b>     <font color=\"#FF6600\">長安即事三首</font>    </b>    <br />    拋擲清溪舊釣鉤，長安寒暑再環周。便隨鶯羽三春化，只說蟬聲一度愁。    <br />    掃雪自憐窗紙照，上天寧愧海槎流。明時則待金門詔，肯羨班超萬戶侯。    <br />    無酒窮愁結自舒，飲河求滿不求餘。身登霄漢平時第，家得干戈定後書。    <br />    富貴敢期蘇季子，清貧方見馬相如。明時用即匡君去，不用何妨卻釣魚。    <br />    拖紫腰金不要論，便堪歸隱白雲村。更無名籍強金榜，豈有花枝勝杏園。    <br />    綺席促時皆國器，羽觥飛處盡王孫。高眠亦是前賢事，爭報春闈莫大恩。   </p>   <p>    <b>     <font color=\"#FF6600\">東京次新安道中</font>    </b>    <br />    賊去兵來歲月長，野蒿空滿壞牆匡。旋從古轍成深谷，幾見金輿過上陽。    <br />    洛水送年催代謝，嵩山擎日拂穹蒼。殊時異世為儒者，不見文皇與武皇。   </p>   <p>    <b>     <font color=\"#FF6600\">山陰故事</font>    </b>    <br />    坦腹夫君不可逢，千年猶在播英風。紅鵝化鶴青天遠，彩筆成龍綠水空。    <br />    愛竹只應憐直節，書裙多是為奇童。吹笙緱嶺登山後，東注清流豈有窮。   </p>   <p>    <b>     <font color=\"#FF6600\">溫陵即事</font>    </b>    <br />    早年師友教為文，賣卻魚舟網典墳。國有安危期日諫，家無擔石暫從軍。    <br />    非才豈合攀丹桂，多病猶堪伴白雲。爭得千鍾季孫粟，滄洲歸與故人分。   </p>   <p>    <b>     <font color=\"#FF6600\">溫陵殘臘書懷寄崔尚書</font>    </b>    <br />    濟川無楫擬何為，三傑還從漢祖推。心學庭槐空發火，鬢同門柳即垂絲。    <br />    中興未遇先懷策，除夜相催也課詩。江上年年接君子，一杯春酒一枰棋。   </p>   <p>    <b>     <font color=\"#FF6600\">義通里寓居即事</font>    </b>    <br />    家住寒梅翠嶺東，長安時節詠途窮。牡丹窠小春餘雨，楊柳絲疏夏足風。    <br />    愁鬢已還年紀白，衰容寧藉酒杯紅。長卿甚有凌雲作，誰與清吟繞帝宮。   </p>   <p>    <b>     <font color=\"#FF6600\">上陽宮詞</font>    </b>    <br />    點點苔錢上玉墀，日斜空望六龍西。妝台塵暗青鸞掩，宮樹月明黃鳥啼。    <br />    庭草可憐分雨露，君恩深恨隔雲泥。銀蟾借與金波路，得入重輪伴羿妻。   </p>   <p>    <b>     <font color=\"#FF6600\">西寨寓居</font>    </b>    <br />    閒讀南華對酒杯，醉攜筇竹畫蒼苔。豪門有利人爭去，陋巷無權客不來。    <br />    解報可能醫病雀，重燃誰肯照寒灰。嚴陵萬古清風在，好桌東溪詠釣台。    <br />    功智爭馳淡薄空，猶懷忠信擬何從。鴟鳶啄腐疑雛鳳，神鬼欺貧笑伯龍。    <br />    烈日不融雙鬢雪，病身全仰竹枝筇。崇侯入輔嚴陵退，堪憶啼猿萬仞峰。   </p>   <p>    <b>     <font color=\"#FF6600\">題福州天王閣</font>    </b>    <br />    絕境宜棲獨角仙，金張到此亦忘還。三門裡面千層閣，萬井中心一朵山。    <br />    江拗碧灣盤洞府，石排青壁護禪關。有時海上看明月，輾出冰輪疊浪間。   </p>   <p>    <b>     <font color=\"#FF6600\">憶薦福寺南院</font>    </b>    <br />    憶昔長安落第春，佛宮南院獨遊頻。燈前不動惟金像，壁上曾題盡古人。    <br />    鶗鷢聲中雙闕雨，牡丹花際六街塵。啼猿溪上將歸去，合問昇平詣秉鈞。   </p>   <p>    <b>     <font color=\"#FF6600\">塔院小屋，四壁皆是卿相題名，因成四韻</font>    </b>    <br />    雁塔攙空映九衢，每看華宇每踟躕。題名儘是台衡跡，滿壁堪為宰輔圖。    <br />    鸞鳳豈巢荊棘樹，虯龍多蟄帝王都。誰知遠客思歸夢，夜夜無船自過湖。   </p>   <p>    <b>     <font color=\"#FF6600\">題名琉璃院（今改名景祥院）</font>    </b>    <br />    一條溪繞翠巖隈，行腳僧言勝五台。農罷樹陰黃犢臥，齋時山下白衣來。    <br />    松因往日門人種，路是前生長老開。三卷貝多金粟語，可能長誦免輪迴。   </p>   <p>    <b>     <font color=\"#FF6600\">寺中偶題</font>    </b>    <br />    聽話金仙眉相毫，每來皆得解塵勞。鶴棲雲路看方貴，僧倚松門見始高。    <br />    名利罷燒心內火，雪霜偏垢鬢邊毛。銀蟾未出金烏在，更上層樓眺海濤。   </p>   <p>    <b>     <font color=\"#FF6600\">山寺寓居</font>    </b>    <br />    高臥東林最上方，水聲山翠剔愁腸。白雲送雨籠僧閣，黃葉隨風入客堂。    <br />    終去四明成大道，暫從雙鬢許秋霜。披緇學佛應無分，鶴氅談空亦不妨。   </p>   <p>    <b>     <font color=\"#FF6600\">寄僧寓題</font>    </b>    <br />    佛頂抄經憶惠休，眾人皆謂我悠悠。浮生真個醉中夢，閒事莫添身外愁。    <br />    百歲付於花暗落，四時隨卻水奔流。安眠靜笑思何報，日夜焚修祝郡侯。   </p>   <p>    <b>     <font color=\"#FF6600\">遊靈隱天竺二寺</font>    </b>    <br />    丹井冷泉虛易到，兩山真界實難名。石和雲霧蓮華氣，月過樓台桂子清。    <br />    騰踏回橋巡像設，羅穿曲洞出龍城。更憐童子呼猿去，颯颯蕭蕭下樹行。   </p>   <p>    <b>     <font color=\"#FF6600\">醉題邑宰南塘屋壁</font>    </b>    <br />    萬古清淮照遠天，黃河濁浪不相關。縣留東道三千客，宅鎖南塘一片山。    <br />    草色淨經秋雨綠，燒痕寒入曉窗斑。閩王美錦求賢制，未許陶公解印還。   </p>   <p>    <b>     <font color=\"#FF6600\">題泗洲塔</font>    </b>    <br />    十年前事已悠哉，旋被鐘聲早暮催。明月似師生又沒，白雲如客去還來。    <br />    煙籠瑞閣僧經靜，風打虛窗佛幌開。惟有南邊山色在，重重依舊上高台。   </p>   <p>    <b>     <font color=\"#FF6600\">東歸題屋壁</font>    </b>    <br />    塵埃歸去五湖東，還是衡門一畝宮。舊業旋從徵賦失，故人多逐亂離空。    <br />    因悲盡室如懸罄，卻擬攜家學轉蓬。見說武王天上夢，無情曾與傅巖通。   </p>   <p>    <b>     <font color=\"#FF6600\">寓題</font>    </b>    <br />    酒壺棋局似閒人，竹笏藍衫老此身。託客買書重得卷，愛山移宅近為鄰。    <br />    鳴蛩閣上風吹病，落葉庭中月照貧。見說天池波浪闊，也應涓滴濺窮鱗。   </p>   <p>    <b>     <font color=\"#FF6600\">偶題</font>    </b>    <br />    閒補亡書見廢興，偶然前古也填膺。秦宮猶自拜張祿，楚幕不知留范增。    <br />    大道豈全關曆數，雄圖強半屬賢能。燕台財力知多少，誰築黃金到九層。   </p>   <p>    <b>     <font color=\"#FF6600\">寓題述懷</font>    </b>    <br />    大道真風早晚還，妖訛成俗污乾坤。宣尼既沒蘇張起，鳳鳥不來雞雀喧。    <br />    芻少可能供驥子，草多誰復訪蘭蓀。堯廷忘卻徵元凱，天闕重關十二門。   </p>   <p>    <b>     <font color=\"#FF6600\">將入城靈口道中作</font>    </b>    <br />    路上長安惟咫尺，灞陵西望接秦源。依稀日下分天闕，隱映雲邊是國門。    <br />    錦袖臂鷹河北客，青桑鳴雉渭南村。高風九萬程途近，與報滄洲欲化鯤。   </p>   <p>    <b>     <font color=\"#FF6600\">新屋</font>    </b>    <br />    耳順何為土木勤，叔孫牆屋有前聞。縱然一世如紅葉，猶得十年吟白雲。    <br />    性逸且圖稱野客，才難非敢傲明君。清甜數尺沙泉井，平與鄰家晝夜分。   </p>   <p>    <b>     <font color=\"#FF6600\">新葺茆堂</font>    </b>    <br />    剪竹誅茆就水濱，靜中還得保天真。只聞神鬼害盈滿，不見古今爭賤貧。    <br />    樹影便為廊廡屋，草香權當綺羅茵。階前一片泓澄水，借與汀禽活紫鱗。    <br />    耨水耕山息故林，壯圖嘉話負前心。素絲鬢上分愁色，絡緯床頭和苦吟。    <br />    筆研不才當付火，方書多誑罷燒金。同年二十八君子，遊楚遊秦斷好音。   </p>   <p>    <b>     <font color=\"#FF6600\">茆亭</font>    </b>    <br />    鴛瓦虹梁計已疏，織茅編竹稱貧居。剪平恰似山僧笠，掃靜真同道者廬。    <br />    秋晚捲簾看過雁，月明憑檻數跳魚。重門公子應相笑，四壁風霜老讀書。   </p>   <p>    <b>     <font color=\"#FF6600\">客廳</font>    </b>    <br />    移卻松筠致客堂，淨泥環堵貯荷香。衡茅只要免風雨，藻梲不須高棟樑。    <br />    豐蔀仲尼明演易，作歌五子恨雕牆。燕台漢閣王侯事，青史千年播耿光。   </p>   <p>    <b>     <font color=\"#FF6600\">詠寫真</font>    </b>    <br />    寫得衰容似十全，閒開僧捨靜時懸。瘦於南國從軍日，老卻東堂射策年。    <br />    潭底看身寧有異，鏡中引影更無偏。借將前輩真儀比，未愧金鑾李謫仙。   </p>   <p>    <b>     <font color=\"#FF6600\">放榜日</font>    </b>    <br />    喧喧車馬欲朝天，人探東堂榜已懸。萬里便隨金鸑鷟，三台仍借玉連錢。    <br />    花浮酒影彤霞爛，日照衫光瑞色鮮。十二街前樓閣上，捲簾誰不看神仙。   </p>   <p>    <b>     <font color=\"#FF6600\">曲江宴日呈諸同年</font>    </b>    <br />    鷦鷯驚與鳳凰同，忽向中興遇至公。金榜連名升碧落，紫花封敕出瓊宮。    <br />    天知惜日遲遲暮，春為催花旋旋紅。好是慈恩題瞭望，白雲飛盡塔連空。   </p>   <p>    <b>     <font color=\"#FF6600\">渤海賓貢高元固先輩閩中相訪雲本國人…屏障因而有贈</font>    </b>    <br />    折桂何年下月中，閩山來問我彫蟲。肯銷金翠書屏上，誰把芻蕘過日東。    <br />    郯子昔時遭孔聖，繇餘往代諷秦宮。嗟嗟大國金門士，幾個人能振素風。   </p>   <p>    <b>     <font color=\"#FF6600\">偶吟</font>    </b>    <br />    千卷長書萬首詩，朝蒸藜藿暮烹葵。清時名立難皆我，晚歲途窮亦問誰。    <br />    碧岸釣歸惟獨笑，青山耕遍亦何為。尋常抖擻懷中策，可便降他兩鬢絲。   </p>   <p>    <b>     <font color=\"#FF6600\">贈表弟黃校書輅（昔居臨溪今居近市入市五里）</font>    </b>    <br />    產破身窮為學儒，我家諸表愛詩書。嚴陵雖說臨溪隱，晏子還聞近市居。    <br />    佳句麗偷紅菡萏，吟窗冷落白蟾蜍。閒來共話無生理，今古悠悠事總虛。   </p>   <p>    <b>     <font color=\"#FF6600\">輦下贈屯田何員外</font>    </b>    <br />    封章頻得帝咨嗟，報國唯將直破邪。身到西山書幾達，官登南省鬢初華。    <br />    廚非寒食還無火，菊待重陽擬泛茶。內翰好才兼好古，秋來應數到君家。   </p>   <p>    <b>     <font color=\"#FF6600\">贈月君</font>    </b>    <br />    出水蓮花比性靈，三生塵夢一時醒。神傳尊勝陀羅咒，佛授金剛般若經。    <br />    懿德好書添女誡，素容堪畫上銀屏。鳴梭軋軋纖纖手，窗戶流光織女星。   </p>   <p>    <b>     <font color=\"#FF6600\">贈垂光同年</font>    </b>    <br />    丹桂攀來十七春，如今始見茜袍新。須知紅杏園中客，終作金鑾殿裡臣。    <br />    逸少家風惟筆札，玄成世業是陶鈞。他時黃閣朝元處，莫忘同年射策人。   </p>   <p>    <b>     <font color=\"#FF6600\">贈楊著</font>    </b>    <br />    藻麗熒煌冠士林，白華榮養有曾參。十年去里荊門改，八歲能詩相座吟。    <br />    李廣不侯身漸老，子山操賦恨何深。釣魚台上頻相訪，共說長安淚滿襟。   </p>   <p>    <b>     <font color=\"#FF6600\">贈黃校書先輩璞閒居</font>    </b>    <br />    馭得驪龍第四珠，退依僧寺卜貧居。青山入眼不干祿，白髮滿頭猶著書。    <br />    東澗野香添碧沼，南園夜雨長秋蔬。月明掃石吟詩坐，諱卻全無儋石儲。   </p>   <p>    <b>     <font color=\"#FF6600\">尚書榮拜恩命夤疾中輒課惡詩二首以申攀贊</font>    </b>    <br />    明公家鑿鳳凰池，弱冠封侯四海推。富貴有期天授早，關河多難敕來遲。    <br />    昴星人傑當王佐，黃石仙翁識帝師。昨日詔書猶漏缺，未言商也最能詩。   </p>   <p>東郊迎入紫泥封，此日天仙下九重。三五月明臨闞澤，百千人眾看王恭。    <br />    旗傍綠樹遙分影，馬蹋浮雲不見蹤。借問乘軺何處客，相庭雄幕捲芙蓉。   </p>   <p>    <b>     <font color=\"#FF6600\">府主僕射王摶生日（昭宗光化三年己未八月獻）</font>    </b>    <br />    熊羆先兆慶垂休，天地氤氳瑞氣浮。李樹影籠周柱史，昴星光照漢酇侯。    <br />    數鍾龜鶴千年算，律正乾坤八月秋。勳業定應歸鼎鼐，生靈豈獨化東甌。   </p>   <p>    <b>     <font color=\"#FF6600\">獻內翰楊侍郎</font>    </b>    <br />    窗開青瑣見瑤台，冷拂星辰逼上台。丹鳳詔成中使取，白龍香近聖君來。    <br />    欲言溫署三緘口，閒賦宮詞八斗才。莫擬吟雲避榮貴，廟堂玉鉉待鹽梅。   </p>   <p>    <b>     <font color=\"#FF6600\">送劉常侍</font>    </b>    <br />    懷君何計更留連，忍送文星上碧天。杜預注通三十卷，漢皇枝紹幾千年。    <br />    言端信義如明月，筆下篇章似湧泉。他日有書隨雁足，東溪無令訪漁船。   </p>   <p>    <b>     <font color=\"#FF6600\">送盧拾遺歸華山</font>    </b>    <br />    紫殿諫多防佞口，清秋假滿別明君。惟憂急詔歸青瑣，不得經時臥白雲。    <br />    千載茯苓攜鶴斸，一峰仙掌與僧分。門前舊客期相薦，猶望飛書及主文。   </p>   <p>    <b>     <font color=\"#FF6600\">春末送陳先輩之清源</font>    </b>    <br />    貧中惟是長年華，每羨君行自歎嗟。歸日捧持明月寶，去時期刻刺桐花。    <br />    春風避酒多遊寺，曉騎聽雞早入衙。千乘侯王若相問，飛書與報白雲家。   </p>   <p>    <b>     <font color=\"#FF6600\">上盧三拾遺以言見黜</font>    </b>    <br />    骨鯁如君道尚存，近來人事不須論。疾危必厭神明藥，心惑多嫌正直言。    <br />    冷眼靜看真好笑，傾懷與說卻為冤。因思周廟當時誡，金口三緘示後昆。   </p>   <p>    <b>     <font color=\"#FF6600\">送王校書往清源</font>    </b>    <br />    南國賢侯待德風，長途仍借九花驄。清歌早貫驪龍頷，丹桂曾攀玉兔宮。    <br />    楊柳堤邊梅雨熟，鷓鴣聲裡麥田空。吟詩台上如相問，與說蟠溪直釣翁。   </p>   <p>    <b>     <font color=\"#FF6600\">岳州端午日送人遊郴連</font>    </b>    <br />    五月巴陵值積陰，送君千里客於郴。北風吹雨黃梅落，西日過湖青草深。    <br />    競渡岸傍人掛錦，採芳城上女遺簪。九嶷雲闊蒼梧暗，與說重華舊德音。   </p>   <p>    <b>     <font color=\"#FF6600\">賀清源太保王延彬</font>    </b>    <br />    蕊珠宮裡謫神仙，八載溫陵萬戶閒。心地闊於雲夢澤，官資高卻太行山。    <br />    姜牙兆寄熊羆內，陶侃文成掌握間。應笑清溪舊門吏，年年扶病掩柴關。    <br />    武榮江畔蔭祥雲，寵拜天人慶郡人。五色鶴綾花上敕，九霄龍尾道邊臣。    <br />    英雄達處誰言命，富貴來時自逼身。更待春風飛吉語，紫泥分付與陶鈞。   </p>   <p>    <b>     <font color=\"#FF6600\">病中春日即事寄主人尚書二首</font>    </b>    <br />    身比秋荷覺漸枯，致君經國墮前圖。層冰照日猶能暖，病骨逢春卻未蘇。    <br />    鏡裡白鬚撏又長，枝頭黃鳥靜還呼。庾樓恩化通神聖，何計能教擲得盧。   </p>   <p>風拍衰肌久未蠲，破窗頻見月團圓。更無舊日同人問，只有多情太守憐。    <br />    臘內送將三折股，歲陰分與五銖錢。玄穹若假年齡在，願捧銅盤為國賢。   </p>   <p>    <b>     <font color=\"#FF6600\">寄華山司空侍郎二首</font>    </b>    <br />    金闕爭權競獻功，獨逃徵詔臥三峰。雞群未必容於鶴，蛛網何繇捕得龍。    <br />    清論盡應書國史，靜籌皆可息邊烽。風霜落滿千林木，不近青青澗底松。   </p>   <p>非雲非鶴不從容，誰敢輕量傲世蹤。紫殿幾徵王佐業，青山未拆詔書封。    <br />    閒吟每待秋空月，早起長先野寺鐘。前古負材多為國，滿懷經濟欲何從。   </p>   <p>    <b>     <font color=\"#FF6600\">寄盧端公同年仁炯，時遷都洛陽，新立幼主</font>    </b>    <br />    上陽宮闕翠華歸，百辟傷心序漢儀。昆岳有炎瓊玉碎，洛川無竹鳳凰饑。    <br />    須簪白筆匡明主，莫許黃    <a target=\"_blank\" href=\"http://140.111.1.40/yitic/frc/frc07589.htm\">●</a>博少師。惆悵宸居遠於日，長吁空摘鬢邊絲。   </p>   <p>    <b>     <font color=\"#FF6600\">寄天台陳希畋</font>    </b>    <br />    陰山冰凍嘗迎夏，蟄戶雲雷只待春。呂望豈嫌垂釣老，西施不恨浣紗貧。    <br />    坐為羽獵車中相，飛作君王掌上身。拍手相思惟大笑，我曹寧比等閒人。   </p>   <p>    <b>     <font color=\"#FF6600\">寄兩浙羅書記</font>    </b>    <br />    進即湮沈退卻升，錢塘風月過金陵。鴻才入貢無人換，白首從軍有詔徵。    <br />    博簿集成時輩罵，讒書編就薄徒憎。憐君道在名長在，不到慈恩最上層。   </p>   <p>    <b>     <font color=\"#FF6600\">邑宰相訪，翼日有寄</font>    </b>    <br />    淵明深念卻詵貧，踏破莓苔看甑塵。碧沼共攀紅菡萏，金鞍不卸紫麒麟。    <br />    殘陽妒害催歸客，薄酒甘嘗罰主人。夜半夢醒追復想，欲長攀接有何因。   </p>   <p>    <b>     <font color=\"#FF6600\">白酒兩瓶送崔侍御</font>    </b>    <br />    雪化霜融好潑醅，滿壺冰凍向春開。求從白石洞中得，攜向百花巖畔來。    <br />    幾夕露珠寒貝齒，一泓銀水冷瓊杯。湖邊送與崔夫子，誰見嵇山盡日頹。   </p>   <p>    <b>     <font color=\"#FF6600\">依韻酬常循州</font>    </b>    <br />    早年花縣拜潘郎，尋忝飛鳴出桂堂。日走登天長似箭，人同紅樹豈經霜。    <br />    帆分南浦知離別，駕在東州更可傷。公論一麾將塞詔，且隨徵令過瀟湘。   </p>   <p>    <b>     <font color=\"#FF6600\">謝主人惠綠酒白魚</font>    </b>    <br />    早起雀聲送喜頻，白魚芳酒寄來珍。馨香乍揭春風甕，撥剌初辭夜雨津。    <br />    樽闊最宜澄桂液，網疏殊未損霜鱗。不曾垂釣兼親醞，堪愧金台醉飽身。   </p>   <p>    <b>     <font color=\"#FF6600\">蜀</font>    </b>    <br />    雖倚關張敵萬夫，豈勝恩信作良圖。能均漢祚三分業，不負荊州六尺孤。    <br />    綠水有魚賢已得，青桑如蓋瑞先符。君王幸是中山後，建國如何號蜀都。   </p>   <p>    <b>     <font color=\"#FF6600\">魏</font>    </b>    <br />    伐罪書勳令不常，爭教為帝與為王。十年小怨誅桓邵，一檄深讎怨孔璋。    <br />    在井蟄龍如屈伏，食槽驕馬忽騰驤。奸雄事過分明見，英識空懷許子將。   </p>   <p>    <b>     <font color=\"#FF6600\">吳</font>    </b>    <br />    一主參差六十年，父兄猶慶授孫權。不迎曹操真長策，終謝張昭見碩賢。    <br />    建業龍盤雖可貴，武昌魚味亦何偏。秦嬴謾作東遊計，紫氣黃旗豈偶然。   </p>   <p>    <b>     <font color=\"#FF6600\">兩晉</font>    </b>    <br />    三世深謀啟帝基，可憐孀婦與孤兒。罪歸成濟皇天恨，戈犯明君萬古悲。    <br />    巴蜀削平輕似紙，勾吳吞卻美如飴。誰知高鼻能知數，競向中原簸戰旗。   </p>   <p>    <b>     <font color=\"#FF6600\">宋二首</font>    </b>    <br />    天爵休將儋石論，一身恭儉萬邦尊。賭將金帶驚寰海，留得耕衣誡子孫。    <br />    締構不應饒漢祖，奸雄何足數王敦。草中求活非吾事，豈啻橫身向廟門。   </p>   <p>百萬人甘一擲輸，玄穹惟與道相符。豈知紫殿新天子，只是丹徒舊嗇夫。    <br />    五色龍章身早見，六終鴻業數難逾。三年未得分明夢，卻為蘭陵起霸圖。   </p>   <p>    <b>     <font color=\"#FF6600\">陳</font>    </b>    <br />    三惑昏昏中紫宸，萬機拋卻醉臨春。書中不禮隋文帝，井底常攜張貴嬪。    <br />    玉樹歌聲移入哭，金陵天子化為臣。兵戈半渡前江水，狎客猶聞爭酒巡。   </p>   <p>    <b>     <font color=\"#FF6600\">讀史</font>    </b>    <br />    亞父淒涼別楚營，天留三傑翼龍爭。高才無主不能用，直道有時方始平。    <br />    喜慍子文何穎悟，卷藏蘧瑗甚分明。須知飲啄繇天命，休問黃河早晚清。   </p>   <p>    <b>     <font color=\"#FF6600\">漢宮新寵</font>    </b>    <br />    位在嬪妃最上頭，笑他長信女悲秋。日中月滿可能久，花落色衰殊未憂。    <br />    公主鏡中爭翠羽，君王袖底奪金鉤。妾家兄弟知多少，恰要同時拜列侯。   </p>   <p>    <b>     <font color=\"#FF6600\">開元即事</font>    </b>    <br />    曲江真宰國中訛，尋奏漁陽忽荷戈。堂上有兵天不用，幄中無策印空多。    <br />    塵驚騎透潼關鎖，雲護龍游渭水波。未必蛾眉能破國，千秋休恨馬嵬坡。   </p>   <p>    <b>     <font color=\"#FF6600\">李翰林</font>    </b>    <br />    謫下三清列八仙，獲調羹鼎侍龍顏。吟開鎖闥窺天近，醉臥金鑾待詔閒。    <br />    舊隱不歸劉備國，旅魂長寄謝公山。遺編往簡應飛去，散入祥雲瑞日間。   </p>   <p>    <b>     <font color=\"#FF6600\">聞長安庚子歲事</font>    </b>    <br />    羽檄交馳觸冕旒，函關飛入鐵兜鍪。皇王去國未為恨，寰海失君方是憂。    <br />    五色大雲凝蜀郡，幾般妖氣撲神州。唐堯縱禪乾坤位，不是重華莫謾求。   </p>   <p>    <b>     <font color=\"#FF6600\">公子行</font>    </b>    <br />    十五轅門學控弦，六街騎馬去如煙。金多倍著牡丹價，髮白未知章甫賢。    <br />    有耳不聞經國事，拜官方買謝恩箋。相如謾說凌雲賦，四壁何曾有一錢。   </p>   <p>    <b>     <font color=\"#FF6600\">依韻贈嚴司直</font>    </b>    <br />    曾轉雙蓬到玉京，宣尼恩奏樂卿名。歌殘白石扣牛角，賦換黃金愛馬卿。    <br />    滄海二隅身漸老，太行千疊路難行。夫君才大官何小，堪恨人間事不平。   </p>   <p>    <b>     <font color=\"#FF6600\">傷前翰林楊左丞</font>    </b>    <br />    飛上鰲頭侍玉皇，三台遺耀換餘光。人間搦管窮蒼頡，地上修文待卜商。    <br />    真魄肯隨金石化，真風留伴蕙蘭香。皇天未啟昇平運，不使伊皋相禹湯。   </p>   <p>    <b>     <font color=\"#FF6600\">日月無情</font>    </b>    <br />    日月無情也有情，朝升夕沒照均平。雖催前代英雄死，還促後來賢聖生。    <br />    三尺靈烏金借耀，一輪飛鏡水饒清。憑誰築斷東溟路，龍影蟬光免運行。   </p>   <p>    <b>     <font color=\"#FF6600\">新月</font>    </b>    <br />    雲際嬋娟出又藏，美人腸斷拜金方。姮娥一隻眉先掃，織女三分鏡未光。    <br />    珠箔寄鉤懸杳靄，白龍遺爪印穹蒼。更期十五圓明夜，與破陰霾照八荒。   </p>   <p>    <b>     <font color=\"#FF6600\">和尚書詠煙</font>    </b>    <br />    無根無蒂結還融，曾觸嵐光徹底空。不散幾知離畢雨，欲飛須待落花風。    <br />    玲瓏薄展蛟綃片，冪歷輕含鳳竹叢。瓊什捧來思舊隱，撲窗穿戶曉溟濛。   </p>   <p>    <b>     <font color=\"#FF6600\">宮鶯</font>    </b>    <br />    領得春光在帝家，早從深谷出煙霞。閒棲仙禁日邊柳，饑啄御園天上花。    <br />    睍睆只宜陪閣鳳，間關多是問宮娃。可憐鸚鵡矜言語，長閉雕籠歲月賒。   </p>   <p>    <b>     <font color=\"#FF6600\">鬢髮</font>    </b>    <br />    鬢添華髮數莖新，羅雀門前絕故人。減食為緣疏五味，不眠非是守庚申。    <br />    深園竹綠齊抽筍，古木蛇青自脫鱗。天地有爐長鑄物，濁泥遺塊待陶鈞。   </p>   <p>    <b>     <font color=\"#FF6600\">春入鯉湖</font>    </b>    <br />    到來峭壁白雲齊，載酒春遊渡九溪。鐵嶂有樓霾欲墮，石門無鎖路還迷。    <br />    湖頭鯉去轟雷在，樹杪猿啼落日低。回首浮生真幻夢，何如斯地傍幽棲。   </p>   <p>    <b>     <font color=\"#FF6600\">雙鷺</font>    </b>    <br />    雙鷺雕籠昨夜開，月明飛出立庭隈。但教綠水池塘在，自有碧天鴻雁來。    <br />    清韻叫霜歸島樹，素翎遺雪落漁台。何人為我追尋得，重勸溪翁酒一杯。   </p>   <p>    <b>     <font color=\"#FF6600\">鷓鴣</font>    </b>    <br />    繡僕梅兼羽翼全，楚雞非瑞莫爭先。啼歸明月落邊樹，飛入百花深處煙。    <br />    避燒幾曾遺遠岫，引雛時見飲晴川。荔枝初熟無人際，啄破紅苞墜野田。   </p>   <p>    <b>     <font color=\"#FF6600\">鷹</font>    </b>    <br />    害物傷生性豈馴，且宜籠罩待知人。惟擒燕雀啖腥血，卻笑鸞皇啄翠筠。    <br />    狡兔穴多非爾識，鳴鳩脰短罰君身。豪門不讀詩書者，走馬平原放玩頻。   </p>   <p>    <b>     <font color=\"#FF6600\">蝴蝶二首</font>    </b>    <br />    縹緲青蟲脫殼微，不堪煙重雨霏霏。一枝穠艷留教住，幾處春風借與飛。    <br />    防患每憂雞雀口，憐香偏繞綺羅衣。無情豈解關魂夢，莫信莊周說是非。   </p>   <p>拂綠穿紅麗日長，一生心事住春光。最嫌神女來行雨，愛伴西施去採香。    <br />    風定只應攢蕊粉，夜寒長是宿花房。鳴蟬性分殊迂闊，空解三秋噪夕陽。   </p>   <p>    <b>     <font color=\"#FF6600\">郡侯坐上觀琉璃瓶中游魚</font>    </b>    <br />    寶器一泓銀漢水，錦鱗才動即先知。似涵明月波寧隔，欲上輕冰律未移。    <br />    薄霧罩來分咫尺，碧綃籠處較毫釐。文翁未得沉香餌，擬置金盤召左慈。   </p>   <p>    <b>     <font color=\"#FF6600\">剪刀</font>    </b>    <br />    寶持多用繡為囊，雙日交加兩鬢霜。金匣掠平花翡翠，綠窗裁破錦鴛鴦。    <br />    初栽連理枝猶短，誤綰同心帶不長。欲制縕袍先把看，質非紈綺愧銛鋩。   </p>   <p>    <b>     <font color=\"#FF6600\">紙被</font>    </b>    <br />    文采鴛鴦罷合歡，細柔輕綴好魚箋。一床明月蓋歸夢，數尺白雲籠冷眠。    <br />    披對勁風溫勝酒，擁聽寒雨暖於綿。赤眉豪客見皆笑，卻問儒生直幾錢。   </p>   <p>    <b>     <font color=\"#FF6600\">紙帳</font>    </b>    <br />    幾笑文園四壁空，避寒深入剡籐中。誤懸謝守澄江練，自宿嫦娥白兔宮。    <br />    幾疊玉山開洞壑，半巖春霧結房櫳。針羅截錦饒君侈，爭及蒙茸暖避風。   </p>   <p>    <b>     <font color=\"#FF6600\">貢余秘色茶盞</font>    </b>    <br />    捩翠融青瑞色新，陶成先得貢吾君。功剜明月染春水，輕旋薄冰盛綠雲。    <br />    古鏡破苔當席上，嫩荷涵露別江濆。中山竹葉醅初發，多病那堪中十分。   </p>   <p>    <b>     <font color=\"#FF6600\">筍鞭</font>    </b>    <br />    筇竹巖邊剔翠苔，錦江波冷洗瓊瑰。纍纍節轉蒼龍骨，寸寸珠聯巨蚌胎。    <br />    須向廣場驅駔駿，莫從閒處撻駑駘。寧同晉帝環營日，拋賺中途後騎來。   </p>   <p>    <b>     <font color=\"#FF6600\">詠簾</font>    </b>    <br />    素節輕盈珠影勻，何人巧思間成文。閒垂別殿風應度，半掩行宮麝欲薰。    <br />    繡戶遠籠寒焰重，玉樓高掛曙光分。無情幾恨黃昏月，才到如鉤便墮雲。   </p>   <p>    <b>     <font color=\"#FF6600\">詠燈</font>    </b>    <br />    分影由來恨不同，綠窗孤館兩何窮。熒煌短焰長疑暗，零落殘花旋委空。    <br />    幾處隔簾愁夜雨，誰家當戶怯秋風。莫言明滅無多事，曾比人生一世中。   </p>   <p>    <b>     <font color=\"#FF6600\">詠扇</font>    </b>    <br />    為發涼飆滿玉堂，每親襟袖便難忘。霜濃雪暗知何在，道契時來忽自揚。    <br />    曾伴一樽臨小檻，幾遮殘日過迴廊。漢宮如有秋風起，誰信班姬淚數行。   </p>   <p>    <b>     <font color=\"#FF6600\">詠筆二首</font>    </b>    <br />    秦代將軍欲建功，截龍搜兔助英雄。用多誰念毛皆拔，拋卻更嫌心不中。    <br />    史氏只應歸道直，江淹何獨偶靈通。班超握管不成事，投擲翻從萬里戎。   </p>   <p>君子三歸擅一名，秋毫雖細握非輕。軍書羽檄教誰錄，帝命王言待我成。    <br />    勢健豈饒淝水陣，鋒銛還學歷山耕。毛乾時有何人潤，盡把燒焚恨始平。   </p>   <p>    <b>     <font color=\"#FF6600\">詠錢</font>    </b>    <br />    多蓄多藏豈足論，有誰還議濟王孫。能於禍處翻為福，解向讎家買得恩。    <br />    幾怪鄧通難免餓，須知夷甫不曾言。朝爭暮競歸何處，盡入權門與幸門。   </p>   <p>    <b>     <font color=\"#FF6600\">尚書筵中詠紅手帕</font>    </b>    <br />    鶴綾三尺曉霞濃，送與東家二八容。羅帶繡裙輕好繫，藕絲紅縷細初縫。    <br />    別來拭淚遮桃臉，行去包香墜粉胸。無事把將纏皓腕，為君池上折芙蓉。   </p>   <p>    <b>     <font color=\"#FF6600\">尚書新造花箋</font>    </b>    <br />    濃染紅桃二月花，只宜神筆縱龍蛇。淺澄秋水看雲母，碎擘輕苔間粉霞。    <br />    寫賦好追陳后寵，題詩堪送竇滔家。使君即入金鑾殿，夜直無非草白麻。   </p>   <p>    <b>     <font color=\"#FF6600\">釣車</font>    </b>    <br />    荻灣漁客巧妝成，硾鑄銀星一點輕。拋過碧江鸂鶒岸，軋殘金井轆轤聲。    <br />    軸磨騂角冰光滑，輪捲春絲水面平。把向嚴灘尋轍跡，漁台基在輾難傾。   </p>   <p>    <b>     <font color=\"#FF6600\">柳</font>    </b>    <br />    漠漠金條引線微，年年先翠報春歸。解籠飛靄延芳景，不逐亂花飄夕暉。    <br />    啼鳥噪蟬堪悵望，舞煙搖水自因依。五株名顯陶家後，見說辭榮種者稀。   </p>   <p>    <b>     <font color=\"#FF6600\">愁</font>    </b>    <br />    夜長偏覺漏聲遲，往往隨歌慘翠眉。黃葉落催砧杵日，子規啼破夢魂時。    <br />    明妃去泣千行淚，蔡琰歸梳兩鬢絲。四皓入山招不得，無家歸客最堪欺。   </p>   <p>    <b>     <font color=\"#FF6600\">草</font>    </b>    <br />    廢苑荒階伴綠苔，恩疏長信恨難開。姑蘇麋鹿食思食，楚澤王孫來不來。    <br />    色嫩似將藍汁染，葉齊如把剪刀裁。燕昭沒後多卿士，千載流芳郭隗台。   </p>   <p>    <b>     <font color=\"#FF6600\">螢</font>    </b>    <br />    月墜西樓夜影空，透簾穿幕達房櫳。流光堪在珠璣列，為火不生榆柳中。    <br />    一一照通黃卷字，輕輕化出綠蕪叢。欲知應候何時節，六月初迎大暑風。   </p>   <p>    <b>     <font color=\"#FF6600\">水</font>    </b>    <br />    火性何如水性柔，西來東出幾時休。莫言通海能通漢，雖解浮舟也覆舟。    <br />    湘浦暮沈堯女怨，汾河秋泛漢皇愁。洪波激湍歸何處，二月桃花滿眼流。   </p>   <p>    <b>     <font color=\"#FF6600\">苔</font>    </b>    <br />    印留麋鹿野禽蹤，巖壁漁磯幾處逢。金谷曉凝花影重，章華春映柳陰濃。    <br />    石橋羽客遺前跡，陳閣才人沒舊容。歸去掃除階砌下，蘚痕殘綠一重重。   </p>   <p>    <b>     <font color=\"#FF6600\">曉</font>    </b>    <br />    水盡銅龍滴漸微，景陽鐘動夢魂飛。潼關雞唱促歸騎，金殿燭殘求御衣。    <br />    窗下寒機猶自織，樑間棲燕欲雙飛。羲和晴聳扶桑轡，借與寰瀛看早暉。   </p>   <p>    <b>     <font color=\"#FF6600\">別</font>    </b>    <br />    酒盡歌終問後期，泛萍浮梗不勝悲。東門匹馬夜歸處，南浦片帆飛去時。    <br />    賦罷江淹吟更苦，詩成蘇武思何遲。可憐范陸分襟後，空折梅花寄所思。   </p>   <p>    <b>     <font color=\"#FF6600\">夜</font>    </b>    <br />    日墜虞淵燭影開，沉沉煙霧壓浮埃。剡川雪滿子猷去，漢殿月生王母來。    <br />    簷掛蛛絲應漸織，風吹螢火不成灰。愁人莫道何時旦，自有鐘鳴漏滴催。   </p>   <p>    <b>     <font color=\"#FF6600\">雨</font>    </b>    <br />    引電隨龍密又輕，酒杯閒噀得嘉名。千山草木如雲暗，陸地波瀾接海平。    <br />    灑竹几添春睡重，滴簷偏遣夜愁生。陰妖冷孽成何怪，敢蔽高天日月明。   </p>   <p>    <b>     <font color=\"#FF6600\">萍</font>    </b>    <br />    為實隨流瑞色新，泛風縈草護游鱗。密行碧水澄涵月，澀滯輕橈去採蘋。    <br />    比物何名腰下劍，無根堪並鏡中身。平湖春渚知何限，撥破閒投獨繭綸。   </p>   <p>    <b>     <font color=\"#FF6600\">恨</font>    </b>    <br />    事與時違不自由，如燒如刺寸心頭。烏江項籍忍歸去，雁塞李陵長繫留。    <br />    燕國飛霜將破夏，漢宮紈扇豈禁秋。須知入骨難銷處，莫比人間取次愁。   </p>   <p>    <b>     <font color=\"#FF6600\">鴻</font>    </b>    <br />    行如兄弟影連空，春去秋來燕不同。紫塞別當秋露白，碧山飛入暮霞紅。    <br />    宣王德美周詩內，蘇武書傳漢苑中。況解銜蘆避弓箭，一聲歸唳楚天風。   </p>   <p>    <b>     <font color=\"#FF6600\">鶴</font>    </b>    <br />    閬苑瑤台歲月長，一歸華表好增傷。新聲乍警初零露，折羽閒飛幾片霜。    <br />    要伴神仙歸碧落，豈隨龜雁住方塘。三山頂上無人處，瓊樹堪巢不死鄉。   </p>   <p>    <b>     <font color=\"#FF6600\">鵲</font>    </b>    <br />    神化難源瑞即開，雕陵毛羽出塵埃。香閨報喜行人至，碧漢填河織女回。    <br />    明月解隨烏繞樹，青銅寧愧雀為台。瓊枝翠葉庭前植，從待翩翩去又來。   </p>   <p>    <b>     <font color=\"#FF6600\">霜</font>    </b>    <br />    應節誰窮造化端，菊黃豺祭問應難。紅窗透出鴛衾冷，白草飛時雁塞寒。    <br />    露結芝蘭瓊屑厚，日乾葵藿粉痕殘。世間無比催搖落，松竹何人肯更看。   </p>   <p>    <b>     <font color=\"#FF6600\">風</font>    </b>    <br />    城上寒來思莫窮，土囊萍末兩難同。飄成遠浪江湖際，吹起暮塵京洛中。    <br />    飛雪蕭條殘臘節，落花狼藉古行宮。春能和煦秋搖落，生殺還同造化功。   </p>   <p>    <b>     <font color=\"#FF6600\">帆</font>    </b>    <br />    豈勞孤桌送行舟，輕過天涯勢未休。斷岸曉看殘月掛，遠灣寒背夕陽收。    <br />    川平直可追飛箭，風健還能溯急流。幸遇濟川恩不淺，北溟東海更何愁。   </p>   <p>    <b>     <font color=\"#FF6600\">夢</font>    </b>    <br />    月落燈前閉北堂，神魂交入杳冥鄉。文通毫管醒來異，武帝蘅蕪覺後香。    <br />    傅說已徵賢可輔，周公不見恨何長。生松十八年方應，通塞人間豈合忙。   </p>   <p>    <b>     <font color=\"#FF6600\">東</font>    </b>    <br />    紫氣天元出故關，大明先照九垓間。鰲山海上秦娥去，鱸膾江邊齊掾還。    <br />    青帝郊坰平似砥，主人階級峻如山。蟠桃樹在煙濤水，解凍風高未得攀。   </p>   <p>    <b>     <font color=\"#FF6600\">西</font>    </b>    <br />    密雲郊外已回秋，日下崦嵫景懶收。秦帝城高堅似鐵，李斯書上曲如鉤。    <br />    寧惟東嶽凌天秀，更有長庚瞰曙流。見說山傍偏出將，犬戎降盡復何愁。   </p>   <p>    <b>     <font color=\"#FF6600\">南</font>    </b>    <br />    罩罩嘉魚憶此方，送君前浦恨難量。火山遠照蒼梧郡，銅柱高標碧海鄉。    <br />    陸賈幾時來越島，三閭何日濯滄浪。鍾儀冠帶歸心阻，蝴蝶飛園萬草芳。   </p>   <p>    <b>     <font color=\"#FF6600\">北</font>    </b>    <br />    雪滿湖天日影微，李君降虜失良時。窮溟駕浪鶤鵬化，極海寄書鴻雁遲。    <br />    ●●●來猶未啟，殘兵奔去杳難追。可憐燕谷花間晚，鄒律如何為一吹。   </p>   <p>    <b>     <font color=\"#FF6600\">雲</font>    </b>    <br />    漠漠沉沉向夕暉，蒼梧巫峽兩相依。天心白日休空蔽，海上故山應自歸。    <br />    似蓋好臨千乘載，如羅堪剪六銖衣。為霖須救蒼生旱，莫向西郊作雨稀。   </p>   <p>    <b>     <font color=\"#FF6600\">燕</font>    </b>    <br />    從待啣泥濺客衣，百禽靈性比他稀。何嫌何恨秋須去，無約無期春自歸。    <br />    雕鶚不容應不怪，棟樑相庇願相依。吳王宮女嬌相襲，合整雙毛預奮飛。   </p>   <p>    <b>     <font color=\"#FF6600\">蟬</font>    </b>    <br />    寒鳴寧與眾蟲同，翼鬢緌冠豈道窮。殼蛻已從今日化，聲愁何似去年中。    <br />    朝催籬菊花開露，暮促庭槐葉墜風。從此最能驚賦客，計居何處轉飛蓬。   </p>   <p>    <b>     <font color=\"#FF6600\">露</font>    </b>    <br />    鶴鳴先警雁來天，洗竹沾花處處鮮。散彩幾當蟬飲際，凝光宜對蚌胎前。    <br />    朝垂苑草煙猶重，夜滴宮槐月正圓。怵惕與霜同降日，蘋蘩思薦獨淒然。   </p>   <p>    <b>     <font color=\"#FF6600\">霞</font>    </b>    <br />    天際何人濯錦歸，偏宜殘照與晨暉。流為洞府千年酒，化作靈山幾襲衣。    <br />    野燒焰連殊赫奕，愁雲陰隔乍依稀。勞生願學長生術，餐盡紅桃上漢飛。   </p>   <p>    <b>     <font color=\"#FF6600\">蒲</font>    </b>    <br />    濯秀盤根在碧流，紫茵含露向晴抽。編為細履隨君步，織作輕帆送客愁。    <br />    疏葉稍為投餌釣，密叢還礙採蓮舟。鴛鴦鸂鶒多情甚，日日雙雙繞傍游。   </p>   <p>    <b>     <font color=\"#FF6600\">泉</font>    </b>    <br />    非鑿非疏出洞門，源深流險合還分。高成瀑布漱逋客，清入御溝朝聖君。    <br />    迸滴幾山穿破石，迅飛層嶠噴開雲。舊齋一帶連松竹，明月窗前枕上聞。   </p>   <p>    <b>     <font color=\"#FF6600\">煙</font>    </b>    <br />    燎野焚林見所從，惹空橫水展形容。能滋甘雨隨車潤，不並行雲逐夢蹤。    <br />    晴鳥回籠嘉樹薄，春亭嬌幕好花濃。有時片片風吹去，海碧山清過幾重。   </p>   <p>    <b>     <font color=\"#FF6600\">閒</font>    </b>    <br />    不管人間是與非，白雲流水自相依。一瓢掛樹傲時代，五柳種門吟落暉。    <br />    江上翠蛾遺佩去，岸邊紅袖採蓮歸。客星辭得漢光武，卻坐東江舊蘚磯。   </p>   <p>    <b>     <font color=\"#FF6600\">忙</font>    </b>    <br />    雙競龍舟疾似風，一星球子兩明同。平吳破蜀三除裡，滅楚圖秦百戰中。    <br />    春近杜鵑啼不斷，寒催歸雁去何窮。兵還失路旌旗亂，驚起紅塵似轉蓬。   </p>   <p>    <b>     <font color=\"#FF6600\">淚</font>    </b>    <br />    發事牽情不自由，偶然惆悵即難收。已聞抱玉沾衣濕，見說迷途滿目流。    <br />    滴盡綺筵紅燭暗，墜殘妝閣曉花羞。世間何處偏留得，萬點分明湘水頭。   </p>   <p>    <b>     <font color=\"#FF6600\">月</font>    </b>    <br />    碧落誰分造化權，結霜凝雪作嬋娟。寒蟬若不開三穴，狡兔何從上九天。    <br />    莫見團圓明處遠，須看灣曲鑒時偏。郤詵樹老堯蓂換，惆悵今年似去年。   </p>   <p>    <b>     <font color=\"#FF6600\">依御史溫飛卿華清宮二十二韻</font>    </b>    <br />    地靈蒸水暖，天氣待宸遊。岳拱蓮花秀，峰高玉蕊秋。    <br />    朝元雕翠閣，乞巧繡瓊樓。碧海供驪嶺，黃金絡馬頭。    <br />    五王更入帳，七貴迭封侯。夕雨鳴鴛瓦，朝陽曄柘裘。    <br />    伊皋爭負鼎，舜禹讓垂旒。墮珥閒應拾，遺釵醉不收。    <br />    飛煙籠劍戟，殘月照旌斿。履朔求衣早，臨陽解佩羞。    <br />    宮詞裁錦段，御筆落銀鉤。帝里新豐縣，長安舊雍州。    <br />    雪衣傳貝葉，蟬鬢插山榴。對景瞻瑤兔，升天駕彩虯。    <br />    丹書陳北虜，玄甲擐犀牛。聖誥多屯否，生靈少怨尤。    <br />    穹旻當有輔，帷幄豈無籌。鳳態傷紅艷，鸞輿緩紫騮。    <br />    樹名端正在，人欲夢魂休。讖語山旁鬼，塵銷隴畔丘。    <br />    重來芳草恨，往事落花愁。五十年鴻業，東憑渭水流。   </p>   <p>    <b>     <font color=\"#FF6600\">尚書命題瓦硯</font>    </b>    <br />    遠向端溪得，皆因郢匠成。鑿山青靄斷，琢石紫花輕。    <br />    散墨松香起，濡毫藻句清。入台知價重，著匣恐塵生。    <br />    守黑還全器，臨池早著名。春闈攜就處，軍幕載將行。    <br />    不獨雄文陣，兼能助筆耕。莫嫌涓滴潤，深染古今情。    <br />    洗處無瑕玷，添時識滿盈。蘭亭如見用，敲戛有金聲。   </p>   <p>    <b>     <font color=\"#FF6600\">東風解凍省試</font>    </b>    <br />    暖氣飄蘋末，凍痕銷水中。扇冰初覺泮，吹海旋成空。    <br />    入律三春照，朝宗萬里通。岸分天影闊，色照日光融。    <br />    波起輕搖綠，鱗游乍躍紅。慇勤排弱羽，飛翥趁和風。   </p>   <p>    <b>     <font color=\"#FF6600\">和僕射二十四丈牡丹八韻</font>    </b>    <br />    帝王城裡看，無故亦無新。忍摘都緣借，移栽未有因。    <br />    光陰嫌太促，開落一何頻。羞殺登牆女，饒將解佩人。    <br />    蕊堪靈鳳啄，香許白龍親。素練籠霞曉，紅妝帶臉春。    <br />    莫辭終夕醉，易老少年身。買取歸天上，寧教逐世塵。   </p>   <p>    <b>     <font color=\"#FF6600\">釣絲竹</font>    </b>    <br />    藋藋拂清流，堪維舴艋舟。野蟲懸作餌，溪月曲為鉤。    <br />    雨潤搖階長，風吹繞指柔。若將諸樹比，還使綠楊羞。    <br />    蠶婦非堯女，漁人是子猷。湖邊舊栽處，長映讀書樓。   </p>   <p>    <b>     <font color=\"#FF6600\">尚書會仙亭詠薔薇夤坐中聯四韻晚歸補緝所聯因成一篇</font>    </b>    <br />    結綠根株翡翠莖，句芒中夜刺猩猩。景陽妝赴嚴鐘出，楚峽神教暮雨晴。    <br />    躑躅豈能同日語，玫瑰方可一時呈。風吹嫩帶香苞展，露灑啼思淚點輕。    <br />    阿母蕊宮期索去，昭君榆塞闕繼行。叢高恐礙含泥燕，架隱宜棲報曙鶯。    <br />    斗日只憂燒密葉，映階疑欲讓雙旌。含煙散纈佳人惜，落地遺鈿少妓爭。    <br />    丹渥不因輸繡段，錢圓誰把買花聲。海棠若要分流品，秋菊春蘭兩恰平。   </p>   <p>    <b>     <font color=\"#FF6600\">和尚書詠泉山瀑布十二韻</font>    </b>    <br />    名齊火浣溢山椒，誰把驚虹掛一條。天外倚來秋水刃，海心飛上白龍綃。    <br />    民田鑿斷雲根引，僧圃穿通竹影澆。噴石似煙輕漠漠，濺崖如雨冷瀟瀟。    <br />    水中蠶緒纏蒼壁，日裡虹精掛絳霄。寒漱綠陰仙桂老，碎流紅艷野桃夭。    <br />    千尋練寫長年在，六出花開夏日消。急恐劃分青嶂骨，久應繃裂翠微腰。    <br />    濯纓便可譏漁父，洗耳還宜傲帝堯。林際猿猱偏得飯，岸邊烏鵲擬為橋。    <br />    赤城未到詩先寄，廬阜曾遊夢已遙。數夜積霖聲更遠，郡樓欹枕聽良宵。   </p>   <p>    <b>     <font color=\"#FF6600\">自詠十韻</font>    </b>    <br />    只合滄洲釣與耕，忽依螢燭愧功成。未遊宦路叨卑宦，才到名場得大名。    <br />    梁苑二年陪眾客，溫陵十載佐雙旌。錢財儘是侯王惠，骨肉偕承里巷榮。    <br />    拙賦偏聞鐫印賣，惡詩親見畫圖呈。多栽桃李期春色，闊鑿池塘許月明。    <br />    寒益輕裯饒美寢，出乘車馬免徒行。粗支菽粟防饑歉，薄有杯盤備送迎。    <br />    僧俗共鄰棲隱樂，妻孥同愛水雲清。如今便死還甘分，莫更嫌他白髮生。   </p>   <p>    <b>     <font color=\"#FF6600\">鏡中覽懷（一作覽鏡書懷）</font>    </b>    <br />    晨起梳頭忽自悲，鏡中親見數莖絲。從今休說龍泉劍，世上恩讎報已遲。   </p>   <p>    <b>     <font color=\"#FF6600\">楚國史</font>    </b>    <br />    六國商於恨最多，良弓休綰劍休磨。君王不剪如簧舌，再得張儀欲奈何。   </p>   <p>    <b>     <font color=\"#FF6600\">張儀</font>    </b>    <br />    荊楚南來又北歸，分明舌在不應違。懷王本是無心者，籠得蒼蠅卻放飛。   </p>   <p>    <b>     <font color=\"#FF6600\">薔薇</font>    </b>    <br />    朝露灑時如濯錦，晚風飄處似遺鈿。重門剩著黃金鎖，莫被飛瓊摘上天。   </p>   <p>    <b>     <font color=\"#FF6600\">大夫松</font>    </b>    <br />    五樹旌封許歲寒，挽柯攀葉也無端。爭如澗底凌霜節，不受秦皇亂世官。   </p>   <p>    <b>     <font color=\"#FF6600\">杏園</font>    </b>    <br />    杏苑簫聲好醉鄉，春風嘉宴更無雙。憑誰為謔穆天子，莫把瑤池並曲江。   </p>   <p>    <b>     <font color=\"#FF6600\">蕉葉</font>    </b>    <br />    綠綺新裁織女機，擺風搖日影離披。只應青帝行春罷，閒倚東牆卓翠旗。   </p>   <p>    <b>     <font color=\"#FF6600\">路旁草</font>    </b>    <br />    楚甸秦原萬里平，誰教根向路傍生。輕蹄繡轂長相蹋，合是榮時不得榮。   </p>   <p>    <b>     <font color=\"#FF6600\">讀漢紀</font>    </b>    <br />    布衣空手取中原，勁卒雄師不足論。楚國八千秦百萬，豁開胸臆一時吞。   </p>   <p>    <b>     <font color=\"#FF6600\">李夫人二首</font>    </b>    <br />    不望金輿到錦帷，人間樂極即須悲。若言要識愁中貌，也似君恩日日衰。   </p>   <p>招得香魂爵少翁，九華燈燭曉還空。漢王不及吳王樂，且與西施死處同。</p>   <p>    <b>     <font color=\"#FF6600\">明妃</font>    </b>    <br />    不用牽心恨畫工，帝家無策及邊戎。香魂若得升明月，夜夜還應照漢宮。   </p>   <p>    <b>     <font color=\"#FF6600\">馬嵬</font>    </b>    <br />    二百年來事遠聞，從龍誰解盡如雲。張均兄弟皆何在，卻是楊妃死報君。   </p>   <p>    <b>     <font color=\"#FF6600\">依韻贈南安方處士五首</font>    </b>    <br />    七貴五侯生肯退，利塵名網死當拋。黔婁寂寞嚴陵臥，借問何人與結交。   </p>   <p>休把羸蹄蹋霜雪，書成何處獻君王。嵩山好與浮丘約，三十六峰雲外鄉。</p>   <p>百萬僧中不為僧，比君知道僅誰能。無家寄泊南安縣，六月門前也似冰。</p>   <p>兩鬢當春卻似秋，僻居誇近野僧樓。落花明月皆臨水，明月不流花自流。</p>   <p>晉楚忙忙起戰塵，龔黃門外有高人。一畦雲薤三株竹，席上先生未是貧。</p>   <p>    <b>     <font color=\"#FF6600\">依韻答黃校書</font>    </b>    <br />    慈恩雁塔參差榜，杏苑鶯花次第遊。白日有愁猶可散，青山高臥況無愁。   </p>   <p>    <b>     <font color=\"#FF6600\">傷進士謝庭皓</font>    </b>    <br />    獻書猶未達明君，何事先遊岱岳雲。惟有春風護冤魄，與生青草蓋孤墳。   </p>   <p>    <b>     <font color=\"#FF6600\">聞司空侍郎訃音</font>    </b>    <br />    園綺生雖逢漢室，巢由死不謁堯階。夫君歿去何人葬，合取夷齊隱處埋。   </p>   <p>    <b>     <font color=\"#FF6600\">偶題二首</font>    </b>    <br />    買骨需求騏驥骨，愛毛宜採鳳凰毛。駑駘燕雀堪何用，仍向人前價例高。   </p>   <p>賦就長安振大名，斬蛇功與樂天爭。歸來延壽溪頭坐，終日無人問一聲。</p>   <p>    <b>     <font color=\"#FF6600\">猿</font>    </b>    <br />    宿有喬林飲有溪，生來蹤跡遠塵泥。不知心更愁何事，每向深山夜夜啼。   </p>   <p>    <b>     <font color=\"#FF6600\">追和賈浪仙古鏡</font>    </b>    <br />    誰開黃帝橋山塚，明月飛光出九泉。狼藉蘚痕磨不盡，黑雲殘點污秋天。   </p>   <p>    <b>     <font color=\"#FF6600\">蝴蝶三首</font>    </b>    <br />    不並難飛繭裡蛾，有花芳處定經過。天風相送輕飄去，卻笑蜘蛛謾織羅。   </p>   <p>苒苒雙雙拂畫欄，佳人偷眼再三看。莫欺翼短飛長近，試就花間撲已難。</p>   <p>栩栩無因系得他，野園荒徑一何多。不聞絲竹誰教舞，應仗流鶯為唱歌。</p>   <p>    <b>     <font color=\"#FF6600\">新刺襪</font>    </b>    <br />    素手春溪罷浣紗，巧裁明月半彎斜。齊宮合贈東昏寵，好步黃金菡萏花。   </p>   <p>    <b>     <font color=\"#FF6600\">寄華山司空侍郎</font>    </b>    <br />    山掌林中第一人，鶴書時或問眠雲。莫言疏野全無事，明月清風肯放君。   </p>   <p>    <b>     <font color=\"#FF6600\">初夏戲題</font>    </b>    <br />    長養薰風拂曉吹，漸開荷芰落薔薇。青蟲也學莊周夢，化作南園蛺蝶飛。    <br />   </p>  </center> "}