{"id":"6-350","content":"   <center>   <b>    <font size=\"+3\" face=\"標楷體\" color=\"#FF6600\">韓琮</font>   </b>   <p>字成封，初為陳許節度判官，後歷中書舍人、湖南觀察使。與歐陽炯、    <br />    鹿虔扆、毛文錫、閻選被時人稱為「五鬼」。   </p>   <p>    <b>     <font color=\"#FF6600\">春愁</font>    </b>    <br />    金烏長飛玉兔走，青鬢長青古無有。秦娥十六語如弦，未解貪花惜楊柳。    <br />    吳魚嶺雁無消息，水誓蘭情別來久。勸君年少莫遊春，暖風遲日濃於酒。   </p>   <p>    <b>     <font color=\"#FF6600\">牡丹（一作詠牡丹未開者）</font>    </b>    <br />    殘花何處藏，盡在牡丹房。嫩蕊包金粉，重葩結繡囊。    <br />    雲凝巫峽夢，簾閉景陽妝。應恨年華促，遲遲待日長。   </p>   <p>    <b>     <font color=\"#FF6600\">興平縣野中得落星石移置縣齋</font>    </b>    <br />    的的墮芊蒼，茫茫不記年。幾逢疑虎將，應逐犯牛仙。    <br />    擇地依蘭畹，題詩間錦錢。何時成五色，卻上女媧天。   </p>   <p>    <b>     <font color=\"#FF6600\">題商山店</font>    </b>    <br />    商山驛路幾經過，未到仙娥見謝娥。紅錦機頭拋皓腕，綠雲鬟下送橫波。    <br />    佯嗔阿母留賓客，暗為王孫換綺羅。碧澗門前一條水，豈知平地有天河。   </p>   <p>    <b>     <font color=\"#FF6600\">風</font>    </b>    <br />    競持飄忽意何窮，為盛為衰半不同。偃草喜逢新雨後，鳴條愁聽曉霜中。    <br />    涼飛玉管來秦甸，暗裊花枝入楚宮。莫見東風便無定，滿帆還有濟川功。   </p>   <p>    <b>     <font color=\"#FF6600\">雲</font>    </b>    <br />    深惹離情靄落暉，如車如蓋早依依。山頭觸石應常在，天際從龍自不歸。    <br />    莫向隙窗籠夜月，好來仙洞濕行衣。春風淡蕩無心後，見說襄王夢亦稀。   </p>   <p>    <b>     <font color=\"#FF6600\">露</font>    </b>    <br />    長隨聖澤墮堯天，濯遍幽蘭葉葉鮮。才喜輕塵銷陌上，已愁新月到階前。    <br />    文騰要地成非久，珠綴秋荷偶得圓。幾處花枝抱離恨，曉風殘月正潸然。   </p>   <p>    <b>     <font color=\"#FF6600\">霞</font>    </b>    <br />    應是行雲未擬歸，變成春態媚晴暉。深如綺色斜分閣，碎似花光散滿衣。    <br />    天際欲銷重慘淡，鏡中閒照正依稀。曉來何處低臨水，無限鴛鴦妒不飛。   </p>   <p>    <b>     <font color=\"#FF6600\">穎亭</font>    </b>    <br />    穎上新亭瞰一川，幾重舊址敞幽關。寒聲北下當軒水，翠影西來撲檻山。    <br />    遠目靜隨孤鶴去，高情常共白雲閒。知君久負巢由志，早晚相忘寂寞間。   </p>   <p>    <b>     <font color=\"#FF6600\">詠馬</font>    </b>    <br />    曾經伯樂識長鳴，不似龍行不敢行。金埒未登嘶若是，鹽車猶駕瘦何驚。    <br />    難逢王濟知音癖，欲就燕昭買駿名。早晚飛黃引同皂，碧雲天上作鸞鳴。   </p>   <p>    <b>     <font color=\"#FF6600\">題圭峰下長孫家林亭</font>    </b>    <br />    趙國林亭二百年，綠苔如毯葛如煙。閒期竹色搖霜看，醉惜松聲枕月眠。    <br />    出樹圭峰寒壓坐，入籬沙瀨碧流天。明知富貴非身物，莫為金章墮地仙。   </p>   <p>    <b>     <font color=\"#FF6600\">牡丹</font>    </b>    <br />    桃時杏日不爭濃，葉帳陰成始放紅。曉艷遠分金掌露，暮香深惹玉堂風。    <br />    名移蘭杜千年後，貴擅笙歌百醉中。如夢如仙忽零落，暮霞何處綠屏空。   </p>   <p>    <b>     <font color=\"#FF6600\">雨</font>    </b>    <br />    陰雲拂地散絲輕，長得為霖濟物名。夜浦漲歸天塹闊，春風灑入御溝平。    <br />    軒車幾處歸頻濕，羅綺何人去欲生。不及流他荷葉上，似珠無數轉分明。   </p>   <p>    <b>     <font color=\"#FF6600\">京西即事</font>    </b>    <br />    秋草河蘭起陣雲，涼州唯向管弦聞。豺狼毳幕三千帳，貔虎金戈十萬軍。    <br />    候騎北來驚有說，戍樓西望悔為文。昭陽亦待平安火，誰握旌旗不見勳。   </p>   <p>    <b>     <font color=\"#FF6600\">公子行</font>    </b>    <br />    紫袖長衫色，銀蟬半臂花。帶裝盤水玉，鞍繡坐雲霞。    <br />    別殿承恩澤，飛龍賜渥窪。控羅青褭轡，鏤象碧熏葩。    <br />    意氣傾歌舞，闌珊走鈿車。袖障雲縹緲，釵轉鳳欹斜。    <br />    珠卷迎歸箔，雕籠晃醉紗。唯無難夜日，不得似仙家。   </p>   <p>    <b>     <font color=\"#FF6600\">秋晚信州推院親友或責無書，即事寄答</font>    </b>    <br />    官信安仁拙，書非叔夜慵。謬馳驄馬傳，難附鯉魚封。    <br />    萬里勞何補，千年運忝逢。不量橫草力，虛慕入雲蹤。    <br />    潔水空澄鑒，持鉛亦礪鋒。月寒深夜桂，霜凜近秋松。    <br />    憲摘無逃魏，冤申得夢馮。問狸將挾虎，殲蠆敢虞蜂。    <br />    商吹移砧調，春華改鏡容。歸期方畹積，愁思暮山重。    <br />    仙鼠猶驚燕，莎雞欲變蛩。唯應碧湘浦，雲落及芙蓉。   </p>   <p>    <b>     <font color=\"#FF6600\">晚春江晴寄友人（一作晚春別）</font>    </b>    <br />    晚日低霞綺，晴山遠畫眉。春青河畔草，不是望鄉時。   </p>   <p>    <b>     <font color=\"#FF6600\">涼州詞</font>    </b>    <br />    樹發花如錦，鶯啼柳若絲。更遊歡宴地，悲見別離時。   </p>   <p>    <b>     <font color=\"#FF6600\">暮春滻水送別（一作暮春送客）</font>    </b>    <br />    綠暗紅稀出鳳城，暮雲樓閣古今情。行人莫聽宮前水，流盡年光是此聲。   </p>   <p>    <b>     <font color=\"#FF6600\">駱谷晚望</font>    </b>    <br />    秦川如畫渭如絲，去國還家一望時。公子王孫莫來好，嶺花多是斷腸枝。   </p>   <p>    <b>     <font color=\"#FF6600\">二月二日遊洛源</font>    </b>    <br />    舊苑新晴草似苔，人還香在踏青回。今朝此地成惆悵，已後逢春更莫來。   </p>   <p>    <b>     <font color=\"#FF6600\">柳（一作和白樂天詔取永豐柳植上苑，時為東都留守）</font>    </b>    <br />    折柳歌中得翠條，遠移金殿種青霄。上陽宮女含聲送，不忿先歸舞細腰。   </p>   <p>    <b>     <font color=\"#FF6600\">楊柳枝</font>    </b>    <br />    梁苑隋堤事已空，萬條猶舞舊春風。那堪更想千年後，誰見楊花入漢宮。   </p>   <p>    <b>     <font color=\"#FF6600\">楊柳枝詞</font>    </b>    <br />    枝斗纖腰葉斗眉，春來無處不如絲。霸陵原上多離別，少有長條拂地垂。   </p>  </center> "}