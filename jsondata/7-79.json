{"id":"7-79","content":"   <div align=\"center\">   <span class=\"style1\">王仲甫</span>  </div>  <p align=\"center\">字明之，華陽（今四川成都）人。珪從子。曾官主簿，客居吳門。</p>  <p align=\"center\">   <span class=\"style2\">清平樂</span>   <br />   黃金殿裡。燭影雙龍戲。勸得官家真個醉，進酒猶呼萬歲。   <br />   錦茵舞徹涼州，君恩與整搔頭。一夜御前宣喚，六宮多少人愁。  </p>  <p align=\"center\">   <span class=\"style2\">滿朝歡</span>   <br />   憶得延州，舊曾相見，東城近東下住。被若著意引歸家，放十分、以上抬舉。   <br />   小樣羅衫，淡紅拂過，風流萬般做處。怕伊驀地憶人時，夢中來、不要迷路。  </p>  <p align=\"center\">   <span class=\"style2\">醜奴兒</span>   <br />   牡丹不好長春好，有個因依。一兩枝兒。但是風光總屬伊。   <br />   當初只為嫦娥種，月正明時。教恁芳菲。伴著團圓十二回。  </p>  <p align=\"center\">   <span class=\"style2\">永遇樂</span>   <br />   風折新英，雨肥繁實，又還如豆。玉核初成，紅腮尚淺，齒軟酸透。   <br />   粉牆低亞，佳人驚見，不管露沾襟袖。一枝釵子未插，應把手挼頻嗅。   <br />   相思病酒，只因思此，免使文君眉皺。入鼎調羹，攀林止渴，功業還依舊。   <br />   看看飛燕，銜將春去，又將欲、黃昏時候。爭如向、金盤滿捧，共君王對酒。  </p>  <p align=\"center\">   <span class=\"style2\">浪淘沙</span>   <br />   素手水晶盤。壘起仙丸。紅綃碾碎卻成團。逗得安排金粟遍，何似雞冠。   <br />   味勝玉漿寒。只被宜酸。莫將荔子一般看。色淡香消僝僽損，才到長安。  </p>  <p align=\"center\">   <span class=\"style2\">醉落魄</span>   <br />   醉醒醉。憑君會取皆滋味。濃斟琥珀香浮蟻。一入愁腸，便有陽春意。   <br />   須將席幕為天地。歌前起舞花前睡。從他兀兀陶陶裡。猶勝醒醒，惹得閒憔悴。  </p>  <p align=\"center\">   <span class=\"style2\">驀山溪</span>   <br />   掛冠神武，來作煙花主。千里好江山，都儘是、君恩賜與。   <br />   風勾月引，催上泛宅時，酒傾玉，鱠堆雪，總道神仙侶。   <br />   蓑衣箬笠，更著些兒雨。橫笛兩三聲，晚雲中、驚鷗來去。   <br />   欲煩妙手，寫入散人圖，蝸角名，蠅頭利，著甚來由顧。   <br />  </p> "}