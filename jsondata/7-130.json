{"id":"7-130","content":"   <div align=\"center\">   <span class=\"style1\">向子諲</span>  </div>  <p align=\"center\">（1085～1152）字伯恭，自號薌林居士。臨江（今屬江西）人。北宋末曾以   <br />   恩蔭補假承奉郎。出知開封府咸平縣，執法剛直，頗有政聲。宣和初，任江   <br />   淮發運司主管文字。又以直祕閣為京畿轉運副使，兼發運副使。南宋初，堅   <br />   持抗金，於建炎三年率潭州軍民抗金。官至戶部侍郎、徽猷閣直學士。後反   <br />   議和，忤秦檜意，被迫辭職，居新淦薌林。。  </p>  <p align=\"center\">   <span class=\"style2\">滿庭芳</span>   <br />   月窟蟠根，雲岩分種，絕知不是塵凡。琉璃剪葉，金粟綴花繁。   <br />   黃菊周旋避舍，友蘭蕙、羞殺山樊。清香遠，秋風十里，鼻觀已先參。   <br />   酒闌。聽我語，平生半是，江北江南。經行處、無窮綠水青山。   <br />   常被此花相惱，思共老、結屋中間。不因爾，薌林底事，遊戲到人寰。  </p>  <p align=\"center\">   <span class=\"style2\">滿庭芳‧岩桂薌林改張元功所作</span>   <br />   瑟瑟金風，團團玉露，岩花秀髮秋光。水邊一笑，十里得清香。   <br />   疑是蕊宮仙子，新妝就、嬌額塗黃。霜天晚，妖紅麗紫，回首總堪傷。   <br />   中央。孕正色，更留明月，偏照何妨。便高如蘭菊，也讓芬芳。   <br />   輸與薌林居士，微吟罷、閑據胡床。須知道，天教尤物，相伴老江鄉。  </p>  <p align=\"center\">   <span class=\"style2\">驀山溪‧紹興乙卯，大雪行鄱陽道中</span>   <br />   瑤田銀海。浩色難為對。琪樹照人間，曉然是、華嚴境界。   <br />   萬年松徑，一帶舊峰巒，深掩覆，密遮藏，三昧光無礙。   <br />   金毛獅子，打就休驚怪。片片上紅爐，且不可、將情作解。   <br />   有無不道，泯絕去來今，明即暗，暗還明，只個長不昧。  </p>  <p align=\"center\">   <span class=\"style2\">驀山溪‧王明之曲，薌林易置十數字歌之</span>   <br />   掛冠神武。來作煙波主。千里好江山，都儘是、君恩賜與。   <br />   風勾月引，催上泛宅時，酒傾玉，鱠堆雪，總道神仙侶。   <br />   蓑衣箬笠，更著些兒雨。橫笛兩三聲，晚雲中、驚鷗來去。   <br />   欲煩妙手，寫入散人圖，蝸角名，蠅頭利，著甚來由顧。  </p>  <p align=\"center\">   <span class=\"style2\">驀山溪‧老妻生日作，十一月初七日</span>   <br />   一陽才動，萬物生春意。試與問宮梅，到東合、花枝第幾。   <br />   疏疏淡淡，冷豔雪中明，無俗調，有真香，正與人相倚。   <br />   非煙非霧，瑞色門欄喜。再拜引杯長，看兩頰、紅潮欲起。   <br />   天教難老，風鬢綠如雲，對玉笥，與薌林，歲歲花前醉。  </p>  <p align=\"center\">   <span class=\"style2\">水龍吟‧紹興甲子上元有懷京師</span>   <br />   華燈明月光中，綺羅弦管春風路。龍如駿馬，車如流水，軟紅成霧。   <br />   太一池邊，葆真宮裡，玉樓珠樹。見飛瓊伴侶，霓裳縹緲，星回眼、蓮承步。   <br />   笑入彩雲深處。更冥冥、一簾花雨。金鈿半落，寶釵斜墜，乘鸞歸去。   <br />   醉失桃源，夢回蓬島，滿身風露。到而今江上，愁山萬疊，鬢絲千縷。  </p>  <p align=\"center\">   <span class=\"style2\">水龍吟‧登連輝觀。梁使君遣酒，仍與北梨俱醉薌林堂上，相與聯句云：    <br />    西北通無路，東南偶共期，穿林行鳥路、踏雪嚼鵝梨。吳大年方病起，不    <br />    能同此樂。得大年水龍吟詞，過之。夜歸，月色如晝，亦賦一首   </span>   <br />   夢回寒入衾綢，曉驚忽墮瑤林裡。穿帷透隙，落花飛絮，難窮巧思。   <br />   著帽披裘，挈壺呼友，倚空臨水。望瓊田不盡，銀濤無際，浮皓色、來天地。   <br />   遙想吳郎病起。政冷窗、微吟擁鼻。持箋贈我，新詞絕唱，珠零玉碎。   <br />   餘興追遊，清芬坐對，高談傾耳。晚歸來，風掃停雲，萬里月華如洗。  </p>  <p align=\"center\">   <span class=\"style2\">八聲甘州‧中秋前數夕，久雨方晴</span>   <br />   恨中秋、多雨及晴景，追賞且探先，縱玉鉤初上，冰輪未正，無奈嬋娟。   <br />   飲客不來自酌，對影亦清妍。任笑薌林老，雪鬢霜髯。   <br />   好在章江西畔，有淩雲玉笥，空翠相連。懶崎嶇林麓，則窈窕溪邊。   <br />   自斷此生休問，願甕中、長有酒如泉。人間是，更誰得似，月下樽前。  </p>  <p align=\"center\">   <span class=\"style2\">八聲甘州‧丙寅中秋對月</span>   <br />   掃長空、萬里靜無雲，飛鏡上天東。欲騎鯨與問，一株丹桂，幾度秋風。   <br />   取水珠宮貝闕，聊為洗塵容。莫放素娥去，清影方中。   <br />   玄魄猶餘半璧，便笙篁萬籟，樽俎千峰。況十分端正，更鼓舞衰翁。   <br />   恨人生、時乎不再，未轉頭、歡事已沈空。多酌我，歲華好處，浩意無窮。  </p>  <p align=\"center\">   <span class=\"style2\">水調歌頭‧公幕府間。從遊者，洪駒父、徐師川、蘇伯固父子、李商老兄    <br />    弟。是夕登臨，賦詠樂甚。俯仰三十九年，所存者，余與彥章耳。紹興戊    <br />    辰再閏，感時撫事，為之太息。因取舊詩中師川一二語，作是詞。   </span>   <br />   閏餘有何好，一年兩中秋。補天修月人去，千古想風流。   <br />   少日南昌幕下，更得洪徐蘇李，快意作清遊。送日眺西嶺，得月上東樓。   <br />   四十載，兩人在，總白頭。誰知滄海成陸，萍跡落南州。   <br />   忍問神京何在，幸有薌林秋露，芳氣襲衣裘。斷送餘生事，惟酒可忘憂。  </p>  <p align=\"center\">   <span class=\"style2\">水調歌頭‧復賦一首，庶異時不為堂上生客耳</span>   <br />   我生六十四，四度閏中秋。碧天千里如水，明月更如流。   <br />   照我洛濱詩伯，攜手仟卿廛隱，閬苑與同遊。人醉玉相倚，不肯下瓊樓。   <br />   薌林老，章江上，幾回頭。剩欲探鶴瀛海，聊下越王州。   <br />   直入白雲深處，細酌仙人九醞，香霧盡侵裘。共看一笑粲，以寫我心憂。  </p>  <p align=\"center\">   <span class=\"style2\">水調歌頭‧再用前韻答任令尹</span>   <br />   飄飄任公子，爽氣欲橫秋。向日攜詩過我，知不是凡流。   <br />   築室清江西畔，巧佔一川佳處，剩士日追遊。邀我出門去，柱月上新樓。   <br />   爛銀盤，從樹杪，出雲頭。好是風流從事，同醉入青州。   <br />   須信人生如幻，七十古來稀有，銷得幾狐裘。誰似薌林老，無喜亦無憂。  </p>  <p align=\"center\">   <span class=\"style2\">洞仙歌‧中秋</span>   <br />   碧天如水，一洗秋容淨。何處飛來大明鏡。   <br />   誰道斫卻桂，應更光輝，無遺照，瀉出山河倒影。   <br />   人猶苦餘熱，肺腑生塵，移我超然到三境。   <br />   問姮娥、緣底事，乃有盈虧，煩玉斧、運風重整。   <br />   教夜夜、人世十分圓，待拚卻長年，醉了還醒。  </p>  <p align=\"center\">   <span class=\"style2\">滿江紅‧奉酬曾端伯使君，兼簡趙若虛監郡</span>   <br />   雁陣橫空，江楓戰、幾番風雨。天有意、作新秋令，欲鏖殘暑。   <br />   籬菊岩花俱秀髮，清氛不斷來窗戶。共歡然、一醉得黃香，仍叔度。   <br />   樽前事，塵中去。拈花問無人語。薌林顧靈照，笑撫庭樹。   <br />   試舉似虎頭城太守，想應會得玄玄處。老我來、懶更作淵明，閒情賦。  </p>  <p align=\"center\">   <span class=\"style2\">虞美人‧以送之。時正之被召</span>   <br />   淮陽堂上曾相對。笑把姚黃醉。十年離亂有深憂。白髮蕭蕭同見、渚江秋。   <br />   履聲細聽知何處。欲上星辰去。清寒初溢暮雲收。更看碧天如水、月如流。  </p>  <p align=\"center\">   <span class=\"style2\">虞美人‧兼示開元棲隱二老</span>   <br />   銀山堆裡廬山對。舟子愁如醉。笑看五老了無憂。大覺胸中雲夢、氣橫秋。   <br />   若人到得歸元處。空一齊銷去。直須聞見泯然收。始知大江東注、不會流。  </p>  <p align=\"center\">   <span class=\"style2\">虞美人‧語答之，兼示棲隱寧老</span>   <br />   澄江霽月清無對。魯酒何須醉。人憐貧病不堪憂。誰識此心如月、正含秋。   <br />   再三澇漉方知處。試向波心去。迢迢空劫勿能收。謾道從來天地、與同流。  </p>  <p align=\"center\">   <span class=\"style2\">虞美人‧梅花盛開，走筆戲呈韓叔夏司諫</span>   <br />   江頭苦被梅花惱。一夜霜鬚老。誰將冰玉比精神。除是淩風卻月、見天真。   <br />   情高意遠仍多思。只有人相似。滿城桃李不能春。獨向雪花深處、露花身。  </p>  <p align=\"center\">   <span class=\"style2\">蝶戀花‧和曾端伯使君，用李久善韻</span>   <br />   洲上百花如錦繡。水滿池塘，更作濺濺溜。斷送風光惟有酒。苦吟不怕因詩瘦。   <br />   尋壑經丘長是久。晚晚歸來，稚子柴門候。萬事付之醒夢後，眉頭不為閒愁皺。  </p>  <p align=\"center\">   <span class=\"style2\">蝶戀花‧亦次其韻</span>   <br />   岩桂秋風南埭路。牆外行人，十里香隨步。此是薌林遊戲處。誰知不向根塵住。   <br />   今日對花非浪語。憶昨明光，早辱君王顧。生怕青蠅輕點汙。思鱸何似思花去。  </p>  <p align=\"center\">   <span class=\"style2\">鷓鴣天‧壽太夫</span>   <br />   戲彩堂深翠幕張。南颸特地作微涼。葵花向日枝枝似，蓂草忘憂日日長。   <br />   門有慶，福無疆。老人星與酒生光。殷勤更假天吳手，傾瀉西江入壽觴。  </p>  <p align=\"center\">   <span class=\"style2\">鷓鴣天‧番禺齊安郡王席上贈故人</span>   <br />   台埭初逢兩妙年。瑤林玉樹倚風前。疏梅影裡春同醉，紅芰香中月一船。   <br />   長悵恨，短因緣。空餘蝴蝶夢相連。誰知瘴雨蠻煙地，重上襄王玳瑁筵。  </p>  <p align=\"center\">   <span class=\"style2\">鷓鴣天‧豫章郡王席上</span>   <br />   兩個鴛鴦波上來。一緺楊柳掌中回。已愁共雪因風去，更著繁弦急管催。   <br />   含淺笑，勸深杯。桃花氣暖眼邊開。司空常見風流慣，輸與山翁醉玉摧。  </p>  <p align=\"center\">   <span class=\"style2\">鷓鴣天‧紹興己未歸休後賦</span>   <br />   露下風前處處幽。官黃如染翠如流。誰將天上蟾宮樹，散作人間水國秋。   <br />   香鬱鬱，思悠悠。幾年魂夢繞江頭。今朝得到薌林醉，白髮相看萬事休。  </p>  <p align=\"center\">   <span class=\"style2\">鷓鴣天‧薌林居士卡築清江，乃楊遵道光祿故居也。昔文安先生之所可，    <br />    而竹木池館，亦甚似之。其子孫與兩蘇、山谷從遊。所謂百花洲者，因東    <br />    坡而得名，嘗為絕句以紀其事。後戲廣其聲，為是詞云   </span>   <br />   莫問清江與洛陽。山林總是一般香。兩家地佔西南剩，可是前人例姓楊。   <br />   石作枕，醉為鄉。藕花菱角滿池塘。雖無中島霓裳奏，獨鶴隨人意自長。  </p>  <p align=\"center\">   <span class=\"style2\">鷓鴣天‧有懷京師上元，與韓叔夏司諫、王夏卿侍郎、曹仲谷少卿同賦</span>   <br />   紫禁煙花一萬重。鼇山宮闕倚晴空。玉皇端拱彤雲上，人物嬉遊陸海中。   <br />   星轉斗，駕回龍。五侯池館醉春風。而今白髮三千丈，愁對寒燈數點紅。  </p>  <p align=\"center\">   <span class=\"style2\">鷓鴣天‧戲韓叔夏</span>   <br />   只有梅花似玉容。雲窗月戶幾樽同。見來怨眼明秋水，欲去愁眉淡遠峰。   <br />   山萬疊，水千重。一雙蝴蝶夢能通。都將淚作梅黃雨，盡把情為柳絮風。  </p>  <p align=\"center\">   <span class=\"style2\">鷓鴣天‧老妻生日</span>   <br />   玉篆題名在九天。而今且作地行仙。掛冠神武歸休後，同醉薌林是幾年。   <br />   龜游泳，鶴蹁躚。疏梅修竹兩清妍。欲知福壽都多少，閣皂清江可比肩。  </p>  <p align=\"center\">   <span class=\"style2\">鷓鴣天‧詠紅梅</span>   <br />   江北江南雪未消。此花獨步百花饒。青枝可愛難為杏，綠葉初無不是桃。   <br />   多態度，足風標。蕊球仙子醉紅潮。絕憐竹外橫斜處，似與薌林慰寂寥。  </p>  <p align=\"center\">   <span class=\"style2\">鷓鴣天‧紹興壬戌中秋前數夕與楊謹仲,魯子明,劉曼容及子駒兄弟待月新橋</span>   <br />   駕月新成碧玉梁。青天萬里瀉銀潢。廣寒宮裡無雙樹，無熱池邊不盡香。   <br />   承露液，釀秋光。直須一舉累千觴。不知世路風波惡，何似薌林氣味長。  </p>  <p align=\"center\">   <span class=\"style2\">鷓鴣天‧紹興戊辰歲閏中秋</span>   <br />   明月光中與客期。一年秋半兩圓時。姮娥得意為長計，織女歡盟可恨遲。   <br />   瞻玉兔，倒瓊彝。追懷往事記新詞。浩歌直入滄浪去，醉裡歸來凝不知。  </p>  <p align=\"center\">   <span class=\"style2\">鷓鴣天‧曾端伯使君自處守移帥荊南，作是詞戲之</span>   <br />   贛上人人說故侯。從來文采更風流。題詩謾道三千首，別酒須拚一百籌。   <br />   乘畫鷁，衣輕裘。又將春色過荊州。合江繞岸垂楊柳，總學歌眉葉葉愁。  </p>  <p align=\"center\">   <span class=\"style2\">減字木蘭花‧遠弟來自龍舒，張師言寄聲相問，有懷其人</span>   <br />   青松翠筱。一夜欹傾如醉倒。殘臘能佳。落盡梅花見雪花。   <br />   詩岩酒島。何日登臨同笑傲。未老還家。飽歷年華有鬢華。  </p>  <p align=\"center\">   <span class=\"style2\">減字木蘭花‧公下世。此詞，公之絕筆也</span>   <br />   斜紅疊翠。何許花神來獻瑞。粲粲裳衣。割得天孫錦一機。   <br />   真香妙質。不耐世間風與日。著意遮圍。莫放春光造次歸。  </p>  <p align=\"center\">   <span class=\"style2\">阮郎歸‧紹興乙卯大雪行鄱陽道中</span>   <br />   江南江北雪漫漫。遙知易水寒。同雲深處望三關。斷腸山又山。   <br />   天可老，海能翻。消除此恨難。頻聞遣使問平安。幾時鸞輅還。  </p>  <p align=\"center\">   <span class=\"style2\">秦樓月</span>   <br />   芳菲歇。故園目斷傷心切。傷心切。無邊煙水，無窮山色。   <br />   可堪更近乾龍節。眼中淚盡空啼血。空啼血。子規聲外，曉風殘月。  </p>  <p align=\"center\">   <span class=\"style2\">少年遊‧別韓叔夏</span>   <br />   去年同醉，酴醾花下，健筆賦新詞。今年君去，酴醾欲破，誰與醉為期。   <br />   舊曲重歌傾別酒，風露泣花枝。章水能長湘水遠，流不盡、兩相思。  </p>  <p align=\"center\">   <span class=\"style2\">西江月‧番禺趙立之郡王席上</span>   <br />   風響蕉林似雨，燭生粉豔如花。客星乘興泛仙槎。誤到支機石下。   <br />   歡喜地中取醉，溫柔鄉里為家。暖紅香霧鬧春華。不道風波可怕。  </p>  <p align=\"center\">   <span class=\"style2\">西江月‧已，無心即了”之句，戲作是詞答之</span>   <br />   見處莫教認著，無心慎勿沈空。本無背面與初終。說了還同說夢。   <br />   欲識薌林居士，真成漁父家風。收絲垂釣月明中。總是神通妙用。  </p>  <p align=\"center\">   <span class=\"style2\">西江月‧足慰平生。時拜御書薌林之賜，因成長短句，寄朱子發、    <br />    范元長、陳去非翰林三學士，以資玉堂中一笑   </span>   <br />   得意穿雲度水，及時斫玉分金。茲遊了卻未來心。怪我歸遲一任。   <br />   居士何如學士，翰林休笑薌林。個中真味少知音。不是清狂太甚。  </p>  <p align=\"center\">   <span class=\"style2\">西江月‧中原俶擾，故廬不得返，卜居清江之五柳坊。紹興癸丑罷    <br />    帥南海，即棄官不仕。乙卯起，以九江郡復轉漕江東，入為戶部侍    <br />    郎。辭榮避謗，出守姑蘇。到郡少日，請又力焉，詔可，且賜舟曰    <br />    泛宅，送之以歸。己未暮春。復還舊隱。時仲舅李公休亦辭春陵郡    <br />    守致仕，喜賦是詞   </span>   <br />   五柳坊中煙綠，百花洲上雲紅。蕭蕭白髮兩衰翁。不與時人同夢。   <br />   拋擲麟符虎節，徜徉江月林風。世間萬事轉頭空。個裡如如不動。  </p>  <p align=\"center\">   <span class=\"style2\">西江月‧取古人語以況此花，稱為著題。余三十年前，與晁之道、    <br />    狄端叔諸公醉皇建院東武襄家，酴醾甚盛，各賦長短句。獨記余浣    <br />    溪沙一首云：“翠羽衣裳白玉人。不將朱粉汙天真。清風為伴月為    <br />    鄰。枕上解隨良夜夢，壺中別是一家春。同心小綰更尖新。”真成    <br />    夢事。此垞此花不殊，而心情老懶，無復當時矣，勉強作是詞云   </span>   <br />   紅退小園桃杏，綠生芳草池塘。誰教芍藥殿春光。不似酴醾官樣。   <br />   翠蓋更蒙珠幰，薰爐剩熨沈香。娟娟風露滿衣裳。獨步瑤台月上。  </p>  <p align=\"center\">   <span class=\"style2\">西江月‧老妻生日，因取薌林中所產異物，作是詞以侑觴</span>   <br />   幾見芙蓉並蒂，忽生三秀靈芝。千年老樹出孫枝。岩桂秋來滿地。   <br />   白鶴雲間翔舞，綠龜葉上遊戲。齊眉偕老更何疑。個裡自非塵世。  </p>  <p align=\"center\">   <span class=\"style2\">南鄉子‧大雪韓叔夏坐中</span>   <br />   梅與雪爭姝。試問春風管得無。除卻個人多樣態，誰如。細把冰姿比玉膚。   <br />   一曲倒金壺。既醉仍煩翠袖扶。同向淩風臺上看，何如。且與薌林作畫圖。  </p>  <p align=\"center\">   <span class=\"style2\">浣溪沙‧寶林山間見蘭</span>   <br />   綠玉叢中紫玉條。幽花疏淡更香饒。不將朱粉汙高標。   <br />   空谷佳人宜結伴，貴遊公子不能招。小窗相對誦《離騷》。  </p>  <p align=\"center\">   <span class=\"style2\">浣溪沙‧為姑蘇郡守，浩然有歸志，因廣其聲為浣溪沙，示姑蘇諸友</span>   <br />   樂在煙波釣是閑。草堂松桂已勝攀。梢梢新月幾回彎。   <br />   一碧太湖三萬頃，屹然相對洞庭山。狂風浪起且須還。  </p>  <p align=\"center\">   <span class=\"style2\">浣溪沙‧戲呈牧庵舅</span>   <br />   進步須於百尺竿。二邊休立莫中安。要知玄露沒多般。   <br />   花影鏡中拈不起，蟾光空裡撮應難。道人無事更參看。  </p>  <p align=\"center\">   <span class=\"style2\">浣溪沙‧瞳日，爭插新桃換舊符。”東坡詩云：“老去怕看新曆日，    <br />    退歸擬學舊桃符。”古今絕唱也。呂居仁詩有“畫角聲中一歲除。平    <br />    明更飲屠蘇酒”之句，政用以為故事耳。薌林退居之士年，戲集兩公    <br />    詩，輒以鄙意足成浣溪沙，因書以遺靈照   </span>   <br />   爆竹聲中一歲除。東風送暖入屠蘇。瞳瞳曉色上林廬。   <br />   老去怕看新曆日，退歸擬學舊桃符。青春不染白髭鬚。  </p>  <p align=\"center\">   <span class=\"style2\">浣溪沙‧岩桂花開不數日謝去每恨不能挽留。近得海上方可作爐薰頗耐久</span>   <br />   醉裡驚從月窟來。睡餘如夢蕊宮回。碧雲時度小崔嵬。   <br />   疑是海山憐我老，不論時節遣花開。從今休數返魂梅。  </p>  <p align=\"center\">   <span class=\"style2\">浣溪沙‧老妻生日</span>   <br />   星斗昭回自一天。疏梅池畔鬥清妍。蟠桃正熟藕如船。   <br />   葉上靈龜來瑞世，林間白鶴舞胎仙。春秋不記幾千年。  </p>  <p align=\"center\">   <span class=\"style2\">浣溪沙‧堂前岩桂犯雪開數枝，色如杏黃，適當老妻生朝，作此以侑觴</span>   <br />   瑞氣氤氳拂水來。金幢玉節下瑤台。江梅岩桂一時開。   <br />   不盡秋香凝燕寢，無邊春色入樽罍。臨風嗅蕊共裴回。  </p>  <p align=\"center\">   <span class=\"style2\">浣溪沙‧和曾吉甫韻呈宋景晉待制。宋有二袓</span>   <br />   綠繞紅圍宋玉牆。幽蘭林下正芬芳。桃花氣暖玉生香。   <br />   誰道廣平心似鐵，豔妝高韻兩難忘。蘇州老矣不能狂。  </p>  <p align=\"center\">   <span class=\"style2\">浣溪沙‧再用前韻寄曾吉甫運使</span>   <br />   靄靄停雲覆短牆。夭夭臨水自然芳。猗猗無處著清香。   <br />   珍重驀山溪句好，樽前頻舉不相忘。濠梁夢蝶盡春狂。  </p>  <p align=\"center\">   <span class=\"style2\">浣溪沙‧簡王景源、元渤伯仲</span>   <br />   南國風煙深更深。清江相接是廬陵。甘棠兩地綠成陰。   <br />   九日黃花兄弟會，中秋明月故人心。悲歡離合古猶今。  </p>  <p align=\"center\">   <span class=\"style2\">浣溪沙‧短句贈行</span>   <br />   樽俎風流意氣傾。一杯相屬忍催行。離歌更作斷腸聲。   <br />   袞袞大江前後浪，娟娟明月短長亭。水程山驛總關情。  </p>  <p align=\"center\">   <span class=\"style2\">生查子</span>   <br />   天上得靈根，不是凡花數。清似水沉香，色染薔薇露。   <br />   薌林月冷時，玉筍雲深處。歸夢托秋風，夜夜江頭路。  </p>  <p align=\"center\">   <span class=\"style2\">生查子‧紹興戊午姑蘇郡齋懷歸賦</span>   <br />   我愛木中犀，不是凡花數。清似水沈香，色染薔薇露。   <br />   薌林月冷時，玉筍雲深處。歸夢托秋風，夜夜江頭路。  </p>  <p align=\"center\">   <span class=\"style2\">生查子‧與客醉岩桂下，落蕊忽墮酒杯中</span>   <br />   月姊倚秋風，香度青林杪。吹墮酒杯中，笑靨撩人小。   <br />   薌林萬事休，獨此情未了。醉裡又題詩，不覺花前老。  </p>  <p align=\"center\">   <span class=\"style2\">臨江仙‧紹興庚申，老妻生日。幼女靈照生於是歲。女子亦有弄璋之喜</span>   <br />   新月低垂簾額，小梅半出簷牙。高堂開燕靜無嘩。麟孫鳳女，學語正咿啞。   <br />   寶鼎剩熏沈水，瓊彝爛醉流霞。薌林同老此生涯。一川風露，總道是仙家。  </p>  <p align=\"center\">   <span class=\"style2\">七娘子</span>   <br />   山圍水繞高唐路。恨密雲、不下陽臺雨。霧閣雲窗，風亭月戶。分明攜手同行處。   <br />   而今不見生塵步。但長江、無語東流去。滿地落花，漫天飛絮。誰知總是離愁做。  </p>  <p align=\"center\">   <span class=\"style2\">減字木蘭花</span>   <br />   維摩住處。竟日繽紛花似雨。更有難忘。十里清芬撲鼻香。   <br />   當年疏傅。借問賜金那用許。何似歸艎。寶墨光芒萬丈長。  </p>  <p align=\"center\">   <span class=\"style2\">減字木蘭花</span>   <br />   年年岩桂。恰恰中秋供我醉。今日重陽。百樹猶無一樹香。   <br />   且傾白酒。賴有茱萸枝在手。可是清甘。繞遍東籬摘未堪。  </p>  <p align=\"center\">   <span class=\"style2\">清平樂‧有留人意。拂葉攀花無限思。露濕濃香滿袂。別來過了秋光。    <br />    翠簾昨夜新霜。多少月宮閑地，姮娥與借餘芳。”因賦一首   </span>   <br />   幽花無外。心與薌林會。綠髮相看今老矣。不作淺俗氣味。   <br />   露葉薿薿生光。風梢泛泛飄香。稱意中秋開了，餘情猶及重陽。  </p>  <p align=\"center\">   <span class=\"style2\">清平樂‧岩桂盛開，戲呈韓叔夏司諫</span>   <br />   吳頭楚尾。踏破瓦鞋底。萬壑千岩秋色裡。不耐惱人風味。   <br />   而今老我薌林。世間百不關心。獨喜愛香韓壽，能來同醉花陰。  </p>  <p align=\"center\">   <span class=\"style2\">清平樂‧奉酬韓叔夏</span>   <br />   薄情風雨。斷送花何許。一夜清香無覓處。卻返雲窗月戶。   <br />   醉鄉面米為春。荊州富貴中人。肯入薌林淨社，玉山屢倒芳茵。  </p>  <p align=\"center\">   <span class=\"style2\">清平樂‧贈韓叔夏</span>   <br />   銀鉤蠆尾。一似鍾繇字。吏部文章麟角起。自是驚人瑞世。   <br />   西垣准擬揮毫。不須苦續離騷。政看翻階紅藥，無忘叢桂香醪。  </p>  <p align=\"center\">   <span class=\"style2\">清平樂‧答趙彥正使君</span>   <br />   人間塵外。一種寒香蕊。疑是月娥天上醉。戲把黃雲挼碎。   <br />   使君坐嘯清江。騰芳飛譽無雙。興寄小山叢桂，詩成扉几明窗。  </p>  <p align=\"center\">   <span class=\"style2\">清平樂‧鄭長卿資政惠以龍焙絕品。余方釀薌林春色恨不得持去戲有此贈</span>   <br />   薌林春色。杯面雲腴白。醉裡不知天地窄。真是人間歡伯。   <br />   風流玉友爭妍。酪奴可與忘年。空誦少陵佳句，飲中誰與俱仙。  </p>  <p align=\"center\">   <span class=\"style2\">更漏子‧雪中韓叔夏席上</span>   <br />   小窗前，疏影下。鸞鏡弄妝初罷。梅似雪，雪如人。都無一點塵。   <br />   暮江寒，人響絕。更著朦朧微月。山似玉，玉如君。相看一笑溫。  </p>  <p align=\"center\">   <span class=\"style2\">點絳唇</span>   <br />   綠水青山，一輪明月林梢過。有誰同坐。妙德毗盧我。   <br />   石女高歌，古調無人和。還知麼。更沒別個。且莫分疏破。  </p>  <p align=\"center\">   <span class=\"style2\">點絳唇‧代淨眾老</span>   <br />   此夜中秋，不向光影門前過。披衣得坐。無佛眾生我。   <br />   沒鼓打皮，借問今幾和。還知麼。就中兩個。鼻孔誰穿破。  </p>  <p align=\"center\">   <span class=\"style2\">點絳唇‧代香嚴榮老</span>   <br />   不昧本來，太虛明月流輝過。令行獨坐。高下都由我。   <br />   玉軫園弦，誰對秋風和。還知麼。老龐一個。識得機關破。  </p>  <p align=\"center\">   <span class=\"style2\">點絳唇‧代棲隱曇老</span>   <br />   折腳鐺中，二時粥飯隨緣過。東行西坐。不識而今我。   <br />   壞盡田園，終日且婆和。還知麼。錐也無個。肘露衣衫破。  </p>  <p align=\"center\">   <span class=\"style2\">點絳唇‧復自和</span>   <br />   不掛一裘，世間萬事如風過。忘緣兀坐。皮袋非真我。   <br />   隨色摩尼，朱碧如何和。還知麼。從來只個。千古撲不破。  </p>  <p align=\"center\">   <span class=\"style2\">點絳唇‧別代淨眾</span>   <br />   荊棘林中，浪誇好手曾穿過。不起於坐。●塞虛空我。   <br />   問路臺山，婆子隨聲和。還知麼。石橋老個。些子平窺破。  </p>  <p align=\"center\">   <span class=\"style2\">點絳唇‧別代香嚴</span>   <br />   春浪桃花，禹門三尺平跳過。死生不坐。變化須歸我。   <br />   山起南雲，北雨聲相和。還知麼。點點真個。塊土何曾破。  </p>  <p align=\"center\">   <span class=\"style2\">點絳唇‧別代棲隱</span>   <br />   脫落皮膚，故人南嶽峰前過。只知閑坐。千聖難窺我。   <br />   明月澄潭，誰唱復誰和。還知麼。錦鱗沒個。莫觸清光破。  </p>  <p align=\"center\">   <span class=\"style2\">點絳唇‧別自和</span>   <br />   綠水池塘，笑看野鴨雙飛過。正當呆坐。紉鼻須還我。   <br />   盡日張弓，許久無人和。還知麼。難得全個。不免須明破。  </p>  <p align=\"center\">   <span class=\"style2\">點絳唇‧世傳《水月觀音詞》，徐師川惡其鄙俗，戲作一首似之</span>   <br />   冰雪肌膚，靚妝喜作梅花面。寄情高遠。不與凡塵染。   <br />   玉立峰前，閑把經珠轉。秋風便。霧收雲捲。水月光中見。  </p>  <p align=\"center\">   <span class=\"style2\">點絳唇‧重九戲用東坡先生韻</span>   <br />   無熱池南，歲寒亭上開新宴。青山芳甸。盡入真如觀。   <br />   舉酒高歌，人在秋天半。晴空遠。寒江影亂。何處飛來雁。  </p>  <p align=\"center\">   <span class=\"style2\">點絳唇</span>   <br />   病臥秋風，懶尋杯酒追歡宴。夢遊都甸。不改當年觀。   <br />   故舊雕零，天下今無半。煙塵遠。淚珠零亂。怕問隨陽雁。  </p>  <p align=\"center\">   <span class=\"style2\">點絳唇</span>   <br />   今日重陽，強挼青蕊聊開宴。我家幾甸。試上連輝觀。   <br />   憶著酺池，古塔煙霄半。愁心遠。情隨雲亂。腸斷江城雁。  </p>  <p align=\"center\">   <span class=\"style2\">點絳唇‧重陽後數日，菊墩始有花。與諸友再登，賦第四首</span>   <br />   莫問重陽，黃花滿地須遊宴。休論夷甸。且作江山觀。   <br />   百歲光陰，屈指今過半。霜天晚。眼昏花亂。不見書空雁。  </p>  <p align=\"center\">   <span class=\"style2\">點絳唇‧王景源使君寵示岩桂長短句，擬和一首</span>   <br />   春蕙秋蘭，斷岩空谷終難近。何如逸韻。十里香成陣。   <br />   傾蓋論交，白首情無盡。因君問。新聲玉振。更覺花清潤。  </p>  <p align=\"center\">   <span class=\"style2\">點絳唇‧再賦示王景源使君</span>   <br />   璧月光輝，萬山不隔蟾宮樹。金風玉露。水國秋無數。   <br />   老子情鍾，欲向香中住。君王許。龍鸞飛舞。送到歸休處。  </p>  <p align=\"center\">   <span class=\"style2\">點絳唇‧再次王景源使君韻，賦第三首</span>   <br />   明月山頭，古香吹墮青林底。世情無味。伴我千岩裡。   <br />   詩老風流，也向花留意。歌新擬。調高難比。半坐分君醉。  </p>  <p align=\"center\">   <span class=\"style2\">採桑子‧薌林為牧庵舅作</span>   <br />   霜鬚七十期同老，雲水之鄉。總掛冠裳。閑裡光陰一倍長。   <br />   況逢菊靨籬邊笑，風露中香。報答秋光。自有仙人九醞觴。  </p>  <p align=\"center\">   <span class=\"style2\">一落索</span>   <br />   春風吹斷前山雨。行雲歸去。暫來須信本無心，回首了無尋處。   <br />   欲問個中玄路。阿誰能語。澄江霽月卻深知，把此意、都分付。  </p>  <p align=\"center\">   <span class=\"style2\">如夢令‧水之法，乃神仙術也。其香著人不滅，名曰薌林秋露。李長吉    <br />    詩亦云：“山頭老桂吹古香。”戲作二闋，以貽好事者二之一   </span>   <br />   欲問薌林秋露。來自廣寒深處。海上說薔薇，何似桂華風度。   <br />   高古。高古。不著世間塵汙。  </p>  <p align=\"center\">   <span class=\"style2\">如夢令‧二之二</span>   <br />   誰識薌林秋露。勝卻諸天花雨。休更覓曹溪，自有個中玄路。   <br />   參取。參取。滴滴要知落處。  </p>  <p align=\"center\">   <span class=\"style2\">卜算子</span>   <br />   臨鏡笑春風，生怕梅花妒。疑是西湖處士家，疏影橫斜處。   <br />   江靜竹娟娟，綠繞青無數。獨許幽人子細看，全勝牆東路。  </p>  <p align=\"center\">   <span class=\"style2\">卜算子‧中秋欲雨還晴，惠力寺江月亭，    <br />    用東坡先生韻示諸禪老寄徐師川樞密   </span>   <br />   雨意挾風回，月色兼天靜。心與秋空一樣清，萬象森如影。   <br />   何處一聲鐘，令我發深省。獨立滄浪忘卻歸，不覺霜華冷。  </p>  <p align=\"center\">   <span class=\"style2\">卜算子‧重陽後數日避亂行雙源山間，見菊復用前韻。    <br />    時以九江郡懇辭未報   </span>   <br />   時菊碎榛叢，地僻柴門靜。誰道村中好客稀，明月和清影。   <br />   天地一蘧廬，夢事慵思省。若個知餘懶是真，心已如灰冷。  </p>  <p align=\"center\">   <span class=\"style2\">卜算子‧督戰淝水，再用前韻第三首示青草堂</span>   <br />   膠膠擾擾中，本體元來靜。一段澄明絕點埃，世事如泡影。   <br />   歇即是菩提，此語須三省。古首無人著腳行，禾黍秋風冷。  </p>  <p align=\"center\">   <span class=\"style2\">卜算子‧復自和賦第四首</span>   <br />   千古一靈根，本妙元明靜。道個如如已是差，莫認風番影。   <br />   枯木夜堂深，默坐時觀省。月落烏雞出戶飛，萬里關河冷。  </p>  <p align=\"center\">   <span class=\"style2\">三字令</span>   <br />   春盡日，雨餘時。紅蔌蔌，綠漪漪。花滿地，水準池。煙光裡，雲影上，畫船移。   <br />   紋鴛並，白鷗飛。歌韻響，酒行遲。將我意，入新詩。春欲去，留且住，莫教歸。  </p>  <p align=\"center\">   <span class=\"style2\">長相思‧紹興戊辰閏中秋</span>   <br />   年重月，月重光。萬瓦千林白似霜。扁舟入醉鄉。   <br />   山蒼蒼。水茫茫。嚴瀨當時不是狂。高風引興長。  </p>  <p align=\"center\">   <span class=\"style2\">南歌子</span>   <br />   柳眼風前動，梅心雪後寒。年光渾似霧中看。報答風光無處、可為歡。   <br />   一曲聊收淚，三杯強自寬。新愁不耐上眉端。怕見長安歸路、懶憑欄。  </p>  <p align=\"center\">   <span class=\"style2\">減字木蘭花</span>   <br />   無窮白水。無限芰荷紅翠裡。幾點青山。半在雲煙暗靄間。   <br />   移舟橫截。臥看碧天流素月。此意虛徐。好把薌林入畫圖。  </p>  <p align=\"center\">   <span class=\"style2\">南歌子</span>   <br />   江左稱岩桂，吳中說木犀。水沈為骨郁金衣。卻恨疏梅惱我、得香遲。   <br />   葉借山光潤，花蒙水色奇。年年勾引賦新詩。應笑薌林冷淡、獨心知。  </p>  <p align=\"center\">   <span class=\"style2\">南歌子‧紹興辛酉病起</span>   <br />   病著連三月，誰能慰老夫。蕭蕭短髮不勝梳。風裡支離欲倒、要人扶。   <br />   秋月明如水，岩花忽起予。旋篘白酒入盤盂。報答風光不醉、更何如。  </p>  <p align=\"center\">   <span class=\"style2\">南歌子‧喜甚，因賦是詞云</span>   <br />   我入三摩地，人疑小有天。君王送老白雲邊。不用丹青圖畫、上淩煙。   <br />   喜攬澄清轡，能同載酒船。相逢忽謾別經年。好是兩身強健、在樽前。  </p>  <p align=\"center\">   <span class=\"style2\">桂殿秋</span>   <br />   秋色裡，月明中。紅旌翠節下蓬宮。蟠桃已結瑤池露，桂子初開玉殿風。  </p>  <p align=\"center\">   <span class=\"style2\">朝中措‧王景源使君生日坐上偶作</span>   <br />   滿城臘雪淨無埃。觸處是花開。天上瓊林珠樹，誰知夜半移來。   <br />   黃堂薦壽，請君著意，和氣潛回。化作一江春酒，都將注入樽罍。  </p>  <p align=\"center\">   <span class=\"style2\">菩薩蠻</span>   <br />   天仙醉把真珠擲。荷翻寫入玻璃碧。雨過酒樽涼。紅蕖苒苒香。   <br />   飛來雙白鷺。屢作僛僛舞。山鳥起清歌。晚來情更多。  </p>  <p align=\"center\">   <span class=\"style2\">好事近‧紹興辛未病起見梅</span>   <br />   多病臥江干，過盡春花秋葉。又見橫斜疏影，弄階前明月。   <br />   呼兒取酒據胡床，尚喜知時節。宜與老夫情厚，有鬢邊殘雪。  </p>  <p align=\"center\">   <span class=\"style2\">好事近‧用前韻答鄧端友使君</span>   <br />   風勁入平林，掃盡一林黃葉。惟有長松千丈，掛娟娟霜月。   <br />   使君和氣動江城，疑是芳菲節。忽到小園遊戲，見南枝如雪。  </p>  <p align=\"center\">   <span class=\"style2\">減字木蘭花‧登望韻亭</span>   <br />   兩峰對起。象闕端門雲霧裡。千嶂排空。虎節龍旂指顧中。   <br />   簫韶妙曲。我試與聽音韻足。借問誰傳。松上清風石上泉。  </p>  <p align=\"center\">   <span class=\"style2\">減字木蘭花</span>   <br />   翠鬟雙小。綠綺朱弦心未了。畫戟森間。玉子紋楸手共談。   <br />   不妨扶老。未說他年無限笑。且要忘憂。莫問今朝勝幾籌。  </p>  <p align=\"center\">   <span class=\"style2\">減字木蘭花‧梅花盛開，走筆戲呈韓叔夏</span>   <br />   臘前雪裡。幾處梅梢初破蕊。年後江邊。是處花開晚更妍。   <br />   絕知春意。不耐愁何心與醉。更有難忘。宋玉牆頭婉婉香。  </p>  <p align=\"center\">   <span class=\"style2\">減字木蘭花‧韓叔夏席上戲作</span>   <br />   誰知瑩澈。惟有碧天雲外月。一見風流。洗盡胸中萬斛愁。   <br />   剩燒蜜炬。只恐夜深花睡去。想得橫陳。全是巫山一段雲。  </p>  <p align=\"center\">   <span class=\"style2\">減字木蘭花</span>   <br />   千山萬水。望極不知何處是。小院回廊。夢去相尋未覺長。   <br />   絕憐清瘦。雪裡梅梢春未透。常記分攜。雨後梨花曉尚啼。  </p>  <p align=\"center\">   <span class=\"style2\">減字木蘭花</span>   <br />   去年端午。共結彩絲長命縷。今日重陽。同泛黃花九醞觴。   <br />   經時離缺。不為萊菔髭似雪。一笑逢迎。休覓空青眼自明。  </p>  <p align=\"center\">   <span class=\"style2\">江北舊詞</span>  </p>  <p align=\"center\">   <span class=\"style2\">滿庭芳‧政和癸巳滁陽作，其年京師大雪</span>   <br />   天宇長閑，飛仙狂醉，挼雲碎玉沈空。謝家庭院，爭道絮因風。   <br />   不怕寒生寶粟，深調護、犀幕重重。瑤林裡，疏梅獻笑，小萼露輕紅。   <br />   瑞龍。香繞處，雲間弦管，塵外簾櫳。須爛醉流霞，莫訴千鍾。   <br />   聞道蟠桃正好，蓬瀛路、消息潛通。飛瓊伴，偷將春色，分付入芳容。  </p>  <p align=\"center\">   <span class=\"style2\">水調歌頭‧趙伯山席上見梅</span>   <br />   天公深藏巧，雪裡放春回。不到閑花凡草，都付與疏梅。   <br />   獨立水邊林下，蕭蕭冰容孤豔，清瘦玉腰支。觸撥暗香動，風味欲愁誰。   <br />   姮娥攜，青女過，夜闌時。瑤冠瓊珮，粲然一笑亦何奇。   <br />   剩欲舉觴對飲，不怕月明霜重，寒色著人衣。只恐鄰笛起，化作玉塵飛。  </p>  <p align=\"center\">   <span class=\"style2\">梅花引‧戲代李師明作</span>   <br />   花如頰。梅如葉。小時笑弄階前月。最盈盈。最惺惺。   <br />   閒愁未識、無計定深情。十年空省春風面。花落花開不相見。   <br />   要相逢。得相逢。須信靈犀，中自有心通。  </p>  <p align=\"center\">   <span class=\"style2\">梅花引</span>   <br />   同杯勺。同斟酌。千愁一醉都推卻。花陰邊。柳陰邊。   <br />   幾回擬待、偷憐不成憐。傷春玉瘦慵梳掠。拋擲琵琶閑處著。   <br />   莫猜疑。莫嫌遲。鴛鴦翡翠，終是一雙飛。  </p>  <p align=\"center\">   <span class=\"style2\">殢人嬌‧錢卿席上贈侍人輕輕</span>   <br />   白似雪花，柔於柳絮。蝴蝶兒、鎮長一處。   <br />   春風駘蕩，驀然吹去。得遊絲、半空惹住。   <br />   波上精神，掌中態度。分明是、彩雲團做。   <br />   當年飛燕，從今不數。只恐是、高唐夢中神女。  </p>  <p align=\"center\">   <span class=\"style2\">玉樓春‧宛丘行闕之園見梅對雪</span>   <br />   記得江城春意動。兩行疏梅龍腦凍。佳人不用辟寒犀，踏雪穿花雲鬢重。   <br />   真珠旋滴留人共。更爇沈香暖金鳳。只今梅雪可憐時，都似綠窗前日夢。  </p>  <p align=\"center\">   <span class=\"style2\">玉樓春‧文縝、倪巨濟、王元衷、蘇叔党宴張子實家。侍人賀全真妙絕一時</span>   <br />   雲窗霧閣春風透。蝶繞蜂圍花氣漏。惱人風味恰如梅，倚醉腰肢全是柳。   <br />   細傳一曲情偏厚。淡掃兩山緣底皺。歸時好月已沈空，只有真香猶滿袖。  </p>  <p align=\"center\">   <span class=\"style2\">鷓鴣天‧與徐師川同過葉夢授家</span>   <br />   小院深明別有天。花能笑語柳能眠。雪肌得酒於中暖，蓮步淩波分外妍。   <br />   釵燕重，髻荷偏。兩山斜疊翠連娟。朝雲無限矜春態，暮雨情知更可憐。  </p>  <p align=\"center\">   <span class=\"style2\">鷓鴣天‧宣和己亥代人贈別</span>   <br />   斗帳歡盟不計年。誰知驀地遠如天。何曾一霎離心上，怎得而今在眼前。   <br />   魚不斷，雁相連。可無小字寄芳箋。薄情已是拋人去，更與新愁到酒邊。  </p>  <p align=\"center\">   <span class=\"style2\">鷓鴣天‧同前</span>   <br />   說著分飛百種猜。泥人細數幾時回。風流可慣曾孤冷，懷抱如何得好開。   <br />   垂玉箸，下香階。憑肩小語更兜鞋。再三莫遣歸期誤，第一頻教入夢來。  </p>  <p align=\"center\">   <span class=\"style2\">鷓鴣天</span>   <br />   淺淺妝成淡淡梅。見梅憶著傍妝台。書無鴻雁如何寄，腸斷摧歸作麼回。   <br />   千種恨，百般猜。為伊懷抱幾時開。可堪江上風頭惡，不放朝雲入夢來。  </p>  <p align=\"center\">   <span class=\"style2\">鷓鴣天</span>   <br />   幾處秋千懶未收。花梢柳外出纖柔。霞衣輕舉疑奔月，寶髻欹傾若墜樓。   <br />   爭縹緲，鬥風流。蜂兒蛺蝶共嬉遊。朝朝暮暮春風裡，落盡梨花未肯休。  </p>  <p align=\"center\">   <span class=\"style2\">踏莎行‧政和丙申九江道中</span>   <br />   靄靄朝雲，矜春態度。楚宮夢斷尋無路。欲將樽酒遣新愁，誰知引到愁深處。   <br />   不盡長江，無邊細雨。只疑都把愁來做。西山總不解遮欄，隨春直過東湖去。  </p>  <p align=\"center\">   <span class=\"style2\">鵲橋仙</span>   <br />   合巹風流，擘釵情態，壓倒癡牛騃女。今年雲外果深期，想卻笑、人間離苦。   <br />   縈愁疊恨，青山綠水，杳杳重重無數。尋常猶有夢能來，到此夜、無尋夢處。  </p>  <p align=\"center\">   <span class=\"style2\">虞美人‧政和丁酉下琵琶溝作</span>   <br />   濛濛煙樹無重數。不礙相思路。晚雲分外欲增愁。更那堪疏雨、送歸舟。   <br />   雨來還被風吹去。隕淚多如雨。擬題雙葉問離憂。怎得水隨人意、肯西流。  </p>  <p align=\"center\">   <span class=\"style2\">虞美人</span>   <br />   去年不到瓊花底。蝶夢空相倚。今年特地趁花來。卻甚不教同醉、過花開。   <br />   花知此恨年年有。也伴人春瘦。一枝和淚寄春風。應把舊愁新怨、入眉峰。  </p>  <p align=\"center\">   <span class=\"style2\">虞美人‧宣和辛丑</span>   <br />   去年雪滿長安樹。望斷揚州路。今年看雪在揚州。人在蓬萊深處、若為愁。   <br />   而今不恨伊相誤。自恨來何暮。平山堂下舊嬉遊。只有舞春楊柳、似風流。  </p>  <p align=\"center\">   <span class=\"style2\">虞美人</span>   <br />   綺窗人似鶯藏柳。巧語春心透。聲聲清切入人深。一夜不知兩鬢、雪霜侵。   <br />   何時月下歌金縷。醉看行雲住。懶將幽恨寄瑤琴。卻倩金籠鸚鵡、遞芳音。  </p>  <p align=\"center\">   <span class=\"style2\">更漏子‧題趙伯山青白軒，時王豐父、劉長因同賦</span>   <br />   竹孤青，梅釅白。更著使君清絕。梅似竹，竹如君。須知德有鄰。   <br />   月同高，風同調。月底風前一笑。翻碎影，度微香。與人風味長。  </p>  <p align=\"center\">   <span class=\"style2\">更漏子</span>   <br />   鵲橋邊，牛渚上。翠節紅旌相向。承玉露，御金風。年年歲歲同。   <br />   懶飛梭，停弄杼。遙想彩雲深處。人咫尺，事關山。無聊獨倚欄。  </p>  <p align=\"center\">   <span class=\"style2\">鵲橋仙‧七夕</span>   <br />   澄江如練，遠山橫翠，一段風煙如畫。層樓傑閣倚晴空，疑便是、支磯石下。   <br />   寶奩瓊鑒，淡勻輕掃，纖手弄妝初罷。擬將心事問天公，與牛女、平分今夜。  </p>  <p align=\"center\">   <span class=\"style2\">南歌子‧代張仲宗賦</span>   <br />   碧落飛明鏡，晴煙冪遠山。扁舟夜下廣陵灘。照我白萍紅蓼、一杯殘。   <br />   初望同盤飲，如何兩處看。遙知香霧濕雲鬟。憑暖瓊樓十二、玉欄杆。  </p>  <p align=\"center\">   <span class=\"style2\">鵲橋仙</span>   <br />   飛雲多態，涼颸微度，都到酒邊歌處。冰肌玉骨照人寒，更做弄、一簾風雨。   <br />   同盤風味，合歡情思，不管星娥猜妒。桃花溪水接銀河，與佔斷、鵲橋歸路。  </p>  <p align=\"center\">   <span class=\"style2\">南歌子‧郭小娘道裝</span>   <br />   縹緲雲間質，輕盈波上身。瑤林玉樹出風塵。不是野花凡草、等閒春。   <br />   翠羽雙垂珥，烏紗巧制巾。經珠不動兩眉顰。須信鉛華銷盡、見天真。  </p>  <p align=\"center\">   <span class=\"style2\">南歌子</span>   <br />   梁苑千花亂，隋堤一水長。眼前風物總悲涼。何況眉頭心上、不相忘。   <br />   因夢聊攜手，憑書續斷腸。已驚蝴蝶過東牆。更被風吹鴻雁、不成行。  </p>  <p align=\"center\">   <span class=\"style2\">卜算子‧歲見梅追和一首，終恨有兒女子態耳</span>   <br />   竹裡一枝梅，雨洗娟娟靜。疑是佳人日暮來，綽約風前影。   <br />   新恨有誰知，往事何堪省。夢繞陽臺寂寞回，沾袖餘香冷。  </p>  <p align=\"center\">   <span class=\"style2\">菩薩蠻</span>   <br />   鴛鴦翡翠同心侶。驚風不得雙飛去。春水綠西池。重期相見時。   <br />   長憐心共語。夢裡池邊路。相見不如新。花應解笑人。  </p>  <p align=\"center\">   <span class=\"style2\">菩薩蠻‧政和丙申</span>   <br />   娟娟明月如霜白。鼇山可是蓬山隔。恨不及春風。行雲處處同。   <br />   暖香紅霧裡。一笑誰新喜。知得遠愁無。春衫有淚珠。  </p>  <p align=\"center\">   <span class=\"style2\">菩薩蠻</span>   <br />   襪兒窄剪鞋兒上。紋鴛並影雙雙好。微步巧藏人。輕飛洛浦塵。   <br />   前回深處見。欲近還相遠。心事不能知。教人直是疑。  </p>  <p align=\"center\">   <span class=\"style2\">南歌子</span>   <br />   雨過林巒靜，風回池閣涼。窺人雙燕語雕梁。笑看小荷翻處、戲鴛鴦。   <br />   共飲菖蒲細，同分彩線長。今朝真不負風光。絕勝幾年飛夢、繞高居。  </p>  <p align=\"center\">   <span class=\"style2\">減字木蘭花‧政和癸巳</span>   <br />   幾年不見。蝴蝶枕中魂夢遠。一日相逢。鸚鵡杯深笑靨濃。   <br />   歡心未已。流水落花愁又起。離恨如何。細雨斜風晚更多。  </p>  <p align=\"center\">   <span class=\"style2\">秦樓月</span>   <br />   蟲聲切。柔腸欲斷傷離別。傷離別。幾行清淚，界殘紅頰。   <br />   玉階白露侵羅襪。下簾卻望玲瓏月。玲瓏月。寒光淩亂，照人愁絕。  </p>  <p align=\"center\">   <span class=\"style2\">生查子‧與王豐父、鄭曼卿兄弟嵩山道中</span>   <br />   月在兩山間，人在空明裡。山色碧於天，月色光于水。   <br />   心閑物物幽，心動塵塵起。莫向動中來，長願閑如此。  </p>  <p align=\"center\">   <span class=\"style2\">生查子</span>   <br />   春心如杜鵑，日夜思歸切。啼盡一川花，愁落千山月。   <br />   遙憐白玉人，翠被餘香歇。可慣獨眠寒，減動豐肌雪。  </p>  <p align=\"center\">   <span class=\"style2\">生查子</span>   <br />   近似月當懷，遠似花藏霧。好是月明時，同醉花深處。   <br />   看花不自持，對月空相顧。願學月頻圓，莫作花飛去。  </p>  <p align=\"center\">   <span class=\"style2\">生查子</span>   <br />   春山和恨長，秋水無言度。脈脈復盈盈，幾點梨花雨。   <br />   深深一段愁，寂寂無行路。推去又還來，沒個遮欄處。  </p>  <p align=\"center\">   <span class=\"style2\">生查子‧贈陳宋鄰</span>   <br />   娟娟月入眉，整整雲歸鬢。鏡里弄妝遲，簾外花移影。   <br />   斜窺秋水長，軟語春鶯近。無計奈情何，只有相思分。  </p>  <p align=\"center\">   <span class=\"style2\">生查子</span>   <br />   相思懶下床，春夢迷蝴蝶。入柳又穿花，去去輕如葉。   <br />   可堪岐路長，不道關山隔。無賴是黃鸝，喚起空愁絕。  </p>  <p align=\"center\">   <span class=\"style2\">望江南‧八月十四日望為壽，近有弄璋之慶</span>   <br />   微雨過，庭院淨無塵。天上秋期明日是，人間月影十分清，真不負佳辰。   <br />   稱壽處，香霧繞花身。玉兔已成千歲藥，桂華更與一枝新。喜氣滿重闉。  </p>  <p align=\"center\">   <span class=\"style2\">浣溪沙</span>   <br />   冰雪肌膚不受塵。臉桃眉柳暖生春。手搓梅子笑迎人。   <br />   欲語又休無限思，暫來還去不勝顰。夢隨蝴蝶過東鄰。  </p>  <p align=\"center\">   <span class=\"style2\">西江月</span>   <br />   微步淩波塵起，弄妝滿鏡花開。春心擲處眼頻來。秀色著人無耐。   <br />   舊事如風無跡，新愁似水難裁。相思日夜夢陽臺。減盡沈郎衣帶。  </p>  <p align=\"center\">   <span class=\"style2\">點絳唇‧南昌送范帥</span>   <br />   丹鳳飛來，細傳日下絲綸語。使君歸去。已近沙堤路。   <br />   風葉露花，秋意濃如許。江天暮。離歌輕舉。愁滿西山雨。  </p>  <p align=\"center\">   <span class=\"style2\">醜奴兒‧宣和辛丑</span>   <br />   無雙亭下瓊花樹，玉骨雲腴。傾國稱姝。除卻揚州是無處。   <br />   天教紅藥來參乘，桃李先驅。總作花奴。舉擁紅遮到玉都。  </p>  <p align=\"center\">   <span class=\"style2\">如夢令</span>   <br />   午夜涼生翠幔。簾外行雲撩亂。可恨白萍風，欲雨又還吹散。   <br />   腸斷。腸斷。楚夢驚殘一半。  </p>  <p align=\"center\">   <span class=\"style2\">好事近‧中秋前一日為壽</span>   <br />   小雨度微雲，快染一天新碧。恰到中秋佳處，是芳年華日。   <br />   冰輪莫做九分看，天意在今夕。先佔廣寒風露，怕姮娥偏得。  </p>  <p align=\"center\">   <span class=\"style2\">好事近‧懷安郡王席上</span>   <br />   初上舞裀時，爭看襪羅弓窄。恰似晚霞零亂，襯一鉤新月。   <br />   折旋多態小腰身，分明是回雪。生怕因風飛去，放真珠簾隔。  </p>  <p align=\"center\">   <span class=\"style2\">採桑子</span>   <br />   人如濯濯春楊柳，徹骨風流。脫體溫柔。牽繫多情盡未休。   <br />   最憐恰恰新眠起，雲雨初收。斜倚瓊樓。葉葉眉心一樣愁。  </p>  <p align=\"center\">   <span class=\"style2\">清平樂‧滁陽寄邵子非諸友</span>   <br />   雲無天淨。明月端如鏡。烏鵲繞枝棲未穩。零露垂垂珠隕。   <br />   扁舟共絕潮河。秋風別去如梭。今夜淒然對影，與誰斟酌姮娥。  </p>  <p align=\"center\">   <span class=\"style2\">浣溪沙</span>   <br />   花想儀容柳想腰。融融曳曳一團嬌。綺羅叢裡最妖嬈。   <br />   歌罷碧天零影亂，舞時紅袖雪花飄。幾回相見為魂銷。  </p>  <p align=\"center\">   <span class=\"style2\">浣溪沙‧趙總憐以扇頭來乞詞，戲有此贈。    <br />    趙能著棋、寫字、分茶、彈琴   </span>   <br />   豔趙傾燕花裡仙。烏絲闌寫永和年。有時閑弄醒心弦。   <br />   茗碗分雲微醉後，紋楸斜倚髻鬟偏。風流模樣總堪憐。  </p>  <p align=\"center\">   <span class=\"style2\">浣溪沙‧王稱心效顰，亦有是請，再用前韻贈之</span>   <br />   曾是襄王夢裡仙。嬌癡恰恰破瓜年。芳心已解品朱弦。   <br />   淺淺笑時雙靨媚，盈盈立處綠雲偏。稀人心是盡人憐。  </p>  <p align=\"center\">   <span class=\"style2\">浣溪沙</span>   <br />   一夜涼颸動碧廚。曉庭飛雨濺真珠。玉人睡起倚金鋪。   <br />   雲髻作堆初未整，柳腰如醉不勝扶。天仙風調世間無。  </p>  <p align=\"center\">   <span class=\"style2\">浣溪沙‧政和壬辰正月豫章龜潭作，    <br />    時徐師川、洪駒父、汪彥章攜酒來作別   </span>   <br />   璧月光中玉漏清。小梅疏影水邊明。似梅人醉月西傾。   <br />   梅欲黃時朝暮雨，月重圓處短長亭。舊愁新恨若為情。  </p>  <p align=\"center\">   <span class=\"style2\">浣溪沙‧連年二月二日出都門</span>   <br />   人意天公則甚知。故教小雨作深悲。桃花渾似淚胭脂。   <br />   理棹又從今日去，斷腸還似去年時。經行處處是相思。  </p>  <p align=\"center\">   <span class=\"style2\">浣溪沙‧政和癸巳儀真東園作</span>   <br />   花樣風流柳樣嬌。雪中微步過溪橋。心期春色到梅梢。   <br />   折得一枝歸綠鬢，冰容玉豔不相饒。索人同去醉金蕉。  </p>  <p align=\"center\">   <span class=\"style2\">浣溪沙</span>   <br />   守得梅開著意看。春風幾醉玉欄杆。去時猶自惜餘歡。   <br />   雨後重來花掃地，葉間青子已團團。憑誰寄與蹙眉山。  </p>  <p align=\"center\">   <span class=\"style2\">浣溪沙‧酴醾和狄相叔韻贈陳宋鄰</span>   <br />   翡翠衣裳白玉人。不將朱粉汙天真。清風為伴月為鄰。   <br />   枕上解隨良夜夢，壺中別是一家春。同心小綰更尖新。  </p>  <p align=\"center\">   <span class=\"style2\">浣溪沙</span>   <br />   兩點春山入翠眉。一緺楊柳作腰肢。語音嬌軟帶兒癡。   <br />   猶省當來求識面，隔簾清唱倒瓊彝。真成相見說當時。  </p>  <p align=\"center\">   <span class=\"style2\">浣溪沙</span>   <br />   姑射肌膚雪一團。摻摻玉手弄冰紈。著人情思幾多般。   <br />   水上月如天樣遠，眼前花似鏡中看。見時容易近時難。  </p>  <p align=\"center\">   <span class=\"style2\">浣溪沙</span>   <br />   雲外遙山是翠眉。風前楊柳入腰肢。淩波微步襪塵飛。   <br />   倚醉傳歌留客處，佯嗔不語殢人時。風流態度百般宜。  </p>  <p align=\"center\">   <span class=\"style2\">浣溪沙‧許南叔席上</span>   <br />   百斛明珠得翠蛾。風流徹骨更能歌。碧雲留住勸金荷。   <br />   取醉歸來因一笑，惱人深處是橫波。酒醒情味卻知麼。  </p>  <p align=\"center\">   <span class=\"style2\">相見歡</span>   <br />   亭亭秋水芙蓉。翠圍中。又是一年風露、笑相逢。   <br />   天機畔。雲錦亂。思無窮。路隔銀河猶解、嫁西風。  </p>  <p align=\"center\">   <span class=\"style2\">相見歡</span>   <br />   桃源深閉春風。信難通。流水落花餘恨、幾時窮。   <br />   水無定。花有盡。會相逢。可是人生長在、別離中。  </p>  <p align=\"center\">   <span class=\"style2\">相見歡</span>   <br />   腰肢一縷纖長。是垂楊。泥泥風中衣袖、冷沈香。   <br />   花如頰。眉如葉。語如簧。微笑微顰相惱、過回廊。  </p>  <p align=\"center\">   <span class=\"style2\">最高樓</span>   <br />   無雙亭下，瓊樹正花敷。玉骨瑩雲腴。   <br />   已知傾國無能比，除非天上有仙姝。到揚州才見，是處俱無。   <br />   比碧桃、也無二朵，算丹桂、止是一株。千萬卉，盡花奴。   <br />   天教芍藥來驂乘，一春桃李作先驅。盡紅遮綠擁駐江都。  </p> "}