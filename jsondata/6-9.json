{"id":"6-9","content":"   <div align=\"center\">   <p>    <font size=\"+3\">     <b>      <font color=\"#FF6600\" face=\"標楷體\">于良史</font>     </b>    </font>   </p>   <p>至德中仕為侍御史。詩體清雅，工於形似，又多警句。    <br />    蓋其珪璋特達，早步清朝，興致不群，詞苑增價。雖平    <br />    生似昧，而篇甚多傳。   </p>  </div>  <p align=\"center\">   <font color=\"#FF6600\">    <b>春山月夜</b>   </font>   <br />   春山多勝事，賞玩夜忘歸。掬水月在手，弄花香滿衣。   <br />   興來無遠近，欲去惜芳菲。南望鳴鐘外，樓臺深翠微。  </p>  <p align=\"center\">   <font color=\"#FF6600\">    <b>宿藍田山口奉寄沈員外</b>   </font>   <br />   山暝飛群鳥，川長泛四鄰。煙歸河畔草，月照渡頭人。   <br />   朋友懷東道，鄉關戀北辰。去留無所適，岐路獨迷津。  </p>  <p align=\"center\">   <b>    <font color=\"#FF6600\">冬日野望寄李贊府</font>   </b>   <br />   地際朝陽滿，天邊宿霧收。風兼殘雪起，河帶斷冰流。   <br />   北闕馳心極，南圖尚旅遊。登臨思不已，何處得銷愁。  </p>  <p align=\"center\">   <b>    <font color=\"#FF6600\">江上送友人</font>   </b>   <br />   看爾動行棹，未收離別筵。千帆忽見及，亂卻故人船。   <br />   紛泊雁群起，逶迤沙漵連。長亭十里外，應是少人煙。  </p>  <p align=\"center\">   <b>    <font color=\"#FF6600\">田家秋日送友</font>   </b>   <br />   蒼茫日初宴，遙野雲初收。殘雨北山里，夕陽東渡頭。   <br />   舟依漁溓合，水入田家流。何意君迷駕，山林應有秋。  </p>  <p align=\"center\">   <b>    <font color=\"#FF6600\">自吟</font>   </b>   <br />   出身三十年，髮白衣猶碧。日暮倚朱門，從朱污袍赤。  </p> "}