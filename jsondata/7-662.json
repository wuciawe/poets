{"id":"7-662","content":"   <div align=\"center\">   <span class=\"style1\">曾原一</span>  </div>  <p align=\"center\">（約1167～1247年）字子實，江西寧都縣城人。與弟曾原郕，世人合稱「二曾」。</p>  <p align=\"center\">   <span class=\"style2\">菩薩蠻</span>   <br />   淡黃斜日留汀草。簷低半露遙岑小。病眼不禁愁。欄杆無數秋。   <br />   雁聲何處落。舊夢還驚覺。風重葛衣單。深山吹笛寒。  </p>  <p align=\"center\">   <span class=\"style2\">小重山</span>   <br />   薄雪初消銀月單。疏疏浮竹影、矮紅欄。梅花夢事落孤山。禁人處，霜重鼓聲寒。   <br />   留取曉來看。斑簾低小閣、燭花殘。一帆明月去滄灣。空相憶，雪浪月痕翻。  </p>  <p align=\"center\">   <span class=\"style2\">謁金門</span>   <br />   梅粉褪。點點雨聲春恨。半吐桃花芳意嫩。草痕青寸寸。   <br />   把酒花邊低問。莫解寒深紅損。等待春風晴得穩。琵琶重整頓。  </p> "}