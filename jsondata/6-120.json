{"id":"6-120","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">杜正倫</font>   </b>  </div>  <p align=\"center\">相州洹水人。隋世重舉秀才，天下不十人，而正倫一門三秀才，皆高第，為世歆美。   <br />   調武騎尉。太宗素知名，表直秦王府文學館。  </p>  <p align=\"center\">   <b>    <font color=\"#FF6600\">冬日宴於庶子宅各賦一字得節</font>   </b>   <br />   李門余妄進，徐榻君恆設。清論暢玄言，雅琴飛白雪。   <br />   寒雲曖落景，朔風淒暮節。方欣投轄情，且駐當歸別。  </p>  <p align=\"center\">   <b>    <font color=\"#FF6600\">玄武門侍宴（一作侍宴北門）</font>   </b>   <br />   大君端扆暇，睿賞狎林泉。開軒臨禁篽，藉野列芳筵。   <br />   參差歌管颺，容裔羽旗懸。玉池流若醴，雲閣聚非煙。   <br />   湛露晞堯日，熏風入舜弦。大德侔玄造，微物荷陶甄。   <br />   謬陪瑤水宴，仍廁柏梁篇。闞名徒上月，鄒辯詎談天。   <br />   既喜光華旦，還傷遲暮年。猶冀升中日，簪裾奉肅然。  </p> "}