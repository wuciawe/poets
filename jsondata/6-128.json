{"id":"6-128","content":"   <center>   <b>    <font face=\"標楷體\" size=\"+3\" color=\"#FF6600\">林寬</font>   </b>   <p>侯官人。</p>   <p>    <b>     <font color=\"#FF6600\">送李員外頻之建州</font>    </b>    <br />    勾踐江頭月，客星台畔松。為郎久不見，出守暫相逢。    <br />    鳥泊牽灘索，花空押號鐘。遠人思化切，休上武夷峰。   </p>   <p>    <b>     <font color=\"#FF6600\">送許棠先輩歸宣州</font>    </b>    <br />    髮枯窮律韻，字字合塤篪。日月所到處，姓名無不知。    <br />    鶯啼謝守壘，苔老謫仙碑。詩道喪來久，東歸為弔之。   </p>   <p>    <b>     <font color=\"#FF6600\">窮冬太學</font>    </b>    <br />    投跡依槐館，荒亭草合時。雪深鳶嘯急，薪濕鼎吟遲。    <br />    默坐同誰話，非僧不我知。匡廬瀑布畔，何日副心期。   </p>   <p>    <b>     <font color=\"#FF6600\">陪鄭諴郎中假日省中寓直</font>    </b>    <br />    憲廳名最重，假日許從容。床滿諸司印，庭高五粒松。    <br />    井尋芸吏汲，茶拆岳僧封。鳥度簾旌暮，猶吟隔苑鐘。   </p>   <p>    <b>     <font color=\"#FF6600\">送謝石先輩歸宣州</font>    </b>    <br />    名隨春色遠，湖外已先知。花盡方辭醉，鶯殘是放時。    <br />    天寒千尺岳，頷白半聯詩。筍蕨猶堪採，榮歸及養期。   </p>   <p>    <b>     <font color=\"#FF6600\">下第寄歐陽瓚</font>    </b>    <br />    詩人道僻命多奇，更值干戈亂起時。莫作江寧王少府，一生吟苦竟誰知。   </p>   <p>    <b>     <font color=\"#FF6600\">寄何紹餘</font>    </b>    <br />    雁過君猶未入城，清賢門下舊知名。風波凍馬遙逢見，革橐饑僮尚挈行。    <br />    住在閒坊無轍跡，別來何寺有泉聲。芙蓉苑北曲江岸，期看終南新雪晴。   </p>   <p>    <b>     <font color=\"#FF6600\">送人宰浦城</font>    </b>    <br />    東南猶阻寇，梨嶺更誰登。作宰應無俸，歸船必有僧。    <br />    灘平眠獺石，燒斷飲猿籐。歲盡校殊最，方當見異能。   </p>   <p>    <b>     <font color=\"#FF6600\">省試臘後望春宮</font>    </b>    <br />    皇都初度臘，鳳輦出深宮。高憑樓台上，遙瞻灞滻中。    <br />    仗凝霜彩白，袍映日華紅。柳眼方開凍，鶯聲漸轉風。    <br />    御溝穿斷靄，驪岫照斜空。時見宸遊興，因觀稼穡功。   </p>   <p>    <b>     <font color=\"#FF6600\">寄省中知己</font>    </b>    <br />    門掩清曹晚，靜將烏府鄰。花開封印早，雪下典衣頻。    <br />    怪木風吹閣，廢巢時落薪。每憐吾道苦，長說向同人。   </p>   <p>    <b>     <font color=\"#FF6600\">朱坡</font>    </b>    <br />    朱坡坡上望，不似在秦京。漸覺溪山秀，更高魚鳥情。    <br />    夜吟禪子室，曉爨獵人鐺。恃此偷佳賞，九衢蜩未鳴。   </p>   <p>    <b>     <font color=\"#FF6600\">酬陳樵見寄</font>    </b>    <br />    失意閒眠起更遲，又將羈薄謝深知。囊書旋入酒家盡，紗帽長依僧壁垂。    <br />    待月句新遭鬼哭，尋山貌古被猿窺。元和才子多如此，除卻清吟何所為。   </p>   <p>    <b>     <font color=\"#FF6600\">華清宮</font>    </b>    <br />    殿角鐘殘立宿鴉，朝元歸駕望無涯。香泉空浸宮前草，未到春時爭發花。   </p>   <p>    <b>     <font color=\"#FF6600\">終南山</font>    </b>    <br />    標奇聳峻壯長安，影入千門萬戶寒。徒自倚天生氣色，塵中誰為舉頭看。   </p>   <p>    <b>     <font color=\"#FF6600\">歌風台</font>    </b>    <br />    蒿棘空存百尺基，酒酣曾唱大風詞。莫言馬上得天下，自古英雄盡解詩。   </p>   <p>    <b>     <font color=\"#FF6600\">送人歸日東</font>    </b>    <br />    滄溟西畔望，一望一心摧。地即同正朔，天教阻往來。    <br />    波翻夜作電，鯨吼晝為雷。門外人參徑，到時花幾開。   </p>   <p>    <b>     <font color=\"#FF6600\">寓興</font>    </b>    <br />    西母一杯酒，空言浩劫春。英雄歸厚土，日月照閒人。    <br />    衰草珠璣塚，冷灰龍鳳身。茂陵驪岫晚，過者暗傷神。   </p>   <p>    <b>     <font color=\"#FF6600\">少年行</font>    </b>    <br />    柳煙侵御道，門映夾城開。白日莫空過，青春不再來。    <br />    報仇沖雪去，乘醉臂鷹回。看取歌鐘地，殘陽滿壞台。   </p>   <p>    <b>     <font color=\"#FF6600\">塞上還答友人</font>    </b>    <br />    無端遊絕塞，歸鬢已蒼然。戎羯圍中過，風沙馬上眠。    <br />    草衰頻過燒，耳冷不聞蟬。從此甘貧坐，休言更到邊。   </p>   <p>    <b>     <font color=\"#FF6600\">哭棲白供奉</font>    </b>    <br />    侍輦才難得，三朝有上人。琢詩方到骨，至死不離貧。    <br />    風帳孤螢入，霜階積葉頻。夕陽門半掩，過此亦無因。   </p>   <p>    <b>     <font color=\"#FF6600\">送升道靖恭相公分司</font>    </b>    <br />    東風時不遇，果見致君難。海岳影猶動，鶤鵬勢未安。    <br />    星沉關鎖冷，雞唱驛燈殘。誰似二賓客，門閒嵩洛寒。   </p>   <p>    <b>     <font color=\"#FF6600\">關下早行</font>    </b>    <br />    軋軋推危轍，聽雞獨早行。風吹宿靄散，月照華山明。    <br />    白首東西客，黃河晝夜清。相逢皆有事，唯我是閒情。   </p>   <p>    <b>     <font color=\"#FF6600\">曲江</font>    </b>    <br />    曲江初碧草初青，萬轂千蹄匝岸行。傾國妖姬雲鬢重，薄徒公子雪衫輕。    <br />    瓊鐫狒跂繞觥舞，金蹙辟邪拏撥鳴。柳絮杏花留不得，隨風處處逐歌聲。   </p>   <p>    <b>     <font color=\"#FF6600\">長安遣懷</font>    </b>    <br />    醉下高樓醒復登，任從浮薄笑才能。青龍寺裡三門上，立為南山不為僧。   </p>   <p>    <b>     <font color=\"#FF6600\">送僧遊太白峰</font>    </b>    <br />    雲深遊太白，莫惜遍探奇。頂上多靈跡，塵中少客知。    <br />    懸崖倚凍瀑，飛狖過孤枝。出定更何事，相逢必有詩。   </p>   <p>    <b>     <font color=\"#FF6600\">哭造微禪師</font>    </b>    <br />    神遷不火葬，新塔露疏檉。是物皆磨滅，唯師出死生。    <br />    虛堂散釣叟，怪木哭山精。林下路長在，無因更此行。   </p>   <p>    <b>     <font color=\"#FF6600\">獻同年孔郎中</font>    </b>    <br />    炊瓊爇桂帝關居，賣盡寒衣典盡書。驅馬每尋霜影裡，到門常在鼓聲初。    <br />    蟾枝交彩清蘭署，鸞佩排光映玉除。一顧深恩身未殺，爭期皎日負吹噓。   </p>   <p>    <b>     <font color=\"#FF6600\">聞雁</font>    </b>    <br />    接影橫空背雪飛，聲聲寒出玉關遲。上陽宮裡三千夢，月冷風清聞過時。   </p>   <p>    <b>     <font color=\"#FF6600\">送惠補闕</font>    </b>    <br />    詔下搜巖野，高人入竹林。長因抗疏日，便作去官心。    <br />    清俸供僧盡，滄洲寄跡深。東門有歸路，徒自棄華簪。   </p>   <p>    <b>     <font color=\"#FF6600\">和友人賊後</font>    </b>    <br />    帶號乞兵急，英雄陷賊圍。江山猶未靜，魚鳥欲何歸。    <br />    城露桑榆盡，時平老幼稀。書從戰後得，讀徹血盈衣。   </p>   <p>    <b>     <font color=\"#FF6600\">長安即事</font>    </b>    <br />    暝鼓才終復曉雞，九門何計出沉迷，樵童亂打金吾鼓，豪馬爭奔丞相堤。    <br />    翡翠鬟欹釵上燕，麒麟衫束海中犀。須知不是詩人事，空憶泉聲菊畔畦。   </p>   <p>    <b>     <font color=\"#FF6600\">和周繇校書先輩省中寓直</font>    </b>    <br />    古木重門掩，幽深只欠溪。此中真吏隱，何必更巖棲。    <br />    名姓鐫幢記，經書逐庫題。字隨飛蠹缺，階與落星齊。    <br />    伴直僧談靜，侵霜蛩韻低。粘塵賀草沒，剝粉薛禽迷。    <br />    衰蘚牆千堵，微陽菊半畦。鼓殘鴉去北，漏在月沉西。    <br />    每憶終南雪，幾登雲閣梯。時因搜句次，那惜一招攜。   </p>   <p>    <b>     <font color=\"#FF6600\">苦雨</font>    </b>    <br />    霪霖翳日月，窮巷變溝坑。驟灑纖枝折，奔傾壞堵平。    <br />    蒙簦來客絕，躍甃噪蛙獰。敗屐陰苔積，摧簷濕菌生。    <br />    斜飛穿裂瓦，迸落打空鐺。葉底遲歸蝶，林中滯出鶯。    <br />    潤侵書縫黑，冷浸鬢絲明。牖暗參差影，階寒斷續聲。    <br />    尺薪功比桂，寸粒價高瓊。遙想管弦裡，無因識此情。    <br />   </p>  </center> "}