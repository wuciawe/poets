{"id":"6-57","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>朱灣</b>   </font>  </div>  <p align=\"center\">字巨川，西蜀人，自號滄洲子。貞元、元和間為李勉永平從事。</p>  <p align=\"center\">   <b>    <font color=\"#FF6600\">九日登青山</font>   </b>   <br />   昔人惆悵處，繫馬又登臨。舊地煙霞在，多時草木深。   <br />   水將空合色，雲與我無心。想見龍山會，良辰亦似今。  </p>  <p align=\"center\">   <b>    <font color=\"#FF6600\">秋夜宴王郎中宅賦得露中菊</font>   </b>   <br />   眾芳春競發，寒菊露偏滋。受氣何曾異，開花獨自遲。   <br />   晚成猶待賞，欲採未過時。忍棄東籬下，看隨秋草衰。  </p>  <p align=\"center\">   <b>    <font color=\"#FF6600\">奉使設宴戲擲籠籌</font>   </b>   <br />   今日陪樽俎，良籌復在茲。獻酬君有禮，賞罰我無私。   <br />   莫怪斜相向，還將正自持。一朝權入手，看取令行時。  </p>  <p align=\"center\">   <b>    <font color=\"#FF6600\">詠雙陸骰子</font>   </b>   <br />   采采應緣白，鑽心不為名。掌中猶可重，手下莫言輕。   <br />   有對唯求敵，無私直任爭。君看一擲後，當取擅場聲。  </p>  <p align=\"center\">   <b>    <font color=\"#FF6600\">詠壁上酒瓢呈蕭明府</font>   </b>   <br />   不是難提挈，行藏固有期。安身未得所，開口欲從誰。   <br />   應物心無倦，當壚柄會持。莫將成廢器，還有對樽時。  </p>  <p align=\"center\">   <b>    <font color=\"#FF6600\">詠玉</font>   </b>   <br />   歌玉屢招疑，終朝省復思。既哀黃鳥興，還復白圭詩。   <br />   請益先求友，將行必擇師。誰知不鳴者，獨下董生帷。  </p>  <p align=\"center\">   <b>    <font color=\"#FF6600\">送陳偃賦得白鳥翔翠微（作賦得白鶴翔翠微送陳偃下第）</font>   </b>   <br />   不知鷗與鶴，天畔弄晴暉。背日分明見，臨川相映微。   <br />   淨中雲一點，回處雪孤飛。正好南枝住，翩翩何所歸。  </p>  <p align=\"center\">   <b>    <font color=\"#FF6600\">題段上人院壁畫古松</font>   </b>   <br />   石上盤古根，謂言天生有。安知草木性，變在畫師手。   <br />   陰深方丈間，直趣幽且閒。木紋離披勢搓捽，中裂空心火燒出。   <br />   掃成三寸五寸枝，便是千年萬年物。莓苔濃淡色不同，一面死皮生蠹蟲。   <br />   風霜未必來到此，氣色杳在寒山中。孤標可玩不可取，能使支公道場古。  </p>  <p align=\"center\">   <b>    <font color=\"#FF6600\">逼寒節寄崔七（崔七，湖州崔使君之子）</font>   </b>   <br />   閒庭只是長莓苔，三徑曾無車馬來。旅館尚愁寒食火，羈心懶向不然灰。   <br />   門前下客雖彈鋏，溪畔窮魚且曝腮。他日趨庭應問禮，須言陋巷有顏回。  </p>  <p align=\"center\">   <b>    <font color=\"#FF6600\">長安喜雪（一作陳羽詩）</font>   </b>   <br />   千門萬戶雪花浮，點點無聲落瓦溝。全似玉塵消更積，半成冰片結還流。   <br />   光含曉色清天苑，輕逐微風繞御樓。平地已沾盈尺潤，年豐須荷富人侯。  </p>  <p align=\"center\">   <b>    <font color=\"#FF6600\">宴楊駙馬山亭（一作陳羽詩）</font>   </b>   <br />   垂楊拂岸草茸茸，繡戶窗前花影重。鱠下玉盤紅縷細，酒開金甕綠醅濃。   <br />   中朝駙馬何平叔，南國詞人陸士龍。落日泛舟同醉處，回潭百丈映千峰。  </p>  <p align=\"center\">   <b>    <font color=\"#FF6600\">過宣上人湖上蘭若</font>   </b>   <br />   十年湖上結幽期，偏向東林遇遠師。未道姓名童子識，不酬言語上人知。   <br />   閒花落日滋苔徑，細雨和煙著柳枝。問我別來何所得，解將無事當無為。  </p>  <p align=\"center\">   <b>    <font color=\"#FF6600\">同達奚宰遊竇子明仙壇（一作同張明府遊仙台）</font>   </b>   <br />   松檜陰深一徑微，中峰石室到人稀。仙官不住青山在，故老相傳白日飛。   <br />   華表問栽何歲木，片雲留著去時衣。今朝茂宰尋真處，暫駐雙鳧且莫歸。  </p>  <p align=\"center\">   <b>    <font color=\"#FF6600\">平陵寓居再逢寒食</font>   </b>   <br />   幾回江上泣途窮，每遇良辰歎轉蓬。火燧知從新節變，灰心還與故人同。   <br />   莫聽黃鳥愁啼處，自有花開久客中。貧病固應無撓事，但將懷抱醉春風。  </p>  <p align=\"center\">   <b>    <font color=\"#FF6600\">尋隱者韋九山人於東溪草堂</font>   </b>   <br />   尋得仙源訪隱淪，漸來深處漸無塵。初行竹裡唯通馬，直到花間始見人。   <br />   四面雲山誰作主，數家煙火自為鄰。路傍樵客何須問，朝市如今不是秦。  </p>  <p align=\"center\">   <b>    <font color=\"#FF6600\">假攝池州留別東溪隱居</font>   </b>   <br />   一官仍是假，豈願數離群。愁鬢看如雪，浮名認是雲。   <br />   暫辭南國隱，莫勒北山文。今後松溪月，還應夢見君。  </p>  <p align=\"center\">   <b>    <font color=\"#FF6600\">詠柏板</font>   </b>   <br />   赴節心長在，從繩道可觀。須知片木用，莫向散材看。   <br />   空為歌偏苦，仍愁和即難。既能親掌握，願得接同歡。  </p>  <p align=\"center\">   <b>    <font color=\"#FF6600\">箏柱子</font>   </b>   <br />   散木今何幸，良工不棄捐。力微慚一柱，材薄仰群弦。   <br />   且喜聲相應，寧辭跡屢遷。知音如見賞，雅調為君傳。  </p>  <p align=\"center\">   <b>    <font color=\"#FF6600\">送李司直歸浙東幕兼寄鮑行軍…平郡王（一作朱長文詩）</font>   </b>   <br />   翩翩書記早曾聞，二十年來願見君。今日相逢悲白髮，同時幾許在青雲。   <br />   人從北固山邊去，水到西陵渡口分。會作王門曳裾客，為余前謝鮑參軍。  </p>  <p align=\"center\">   <b>    <font color=\"#FF6600\">七賢廟</font>   </b>   <br />   常慕晉高士，放心日沈冥。湛然對一壺，土木為我形。   <br />   下馬訪陳跡，披榛詣荒庭。相看兩不言，猶謂醉未醒。   <br />   長嘯或可擬，幽琴難再聽。同心不共世，空見蘚門青。  </p>  <p align=\"center\">   <b>    <font color=\"#FF6600\">同清江師月夜聽堅正二上人為懷州轉法華經歌</font>   </b>   <br />   若耶溪畔雲門僧，夜閒燕坐聽真乘。蓮花秘偈藥草喻，二師身住口不住。   <br />   鑿井求泉會到源，閉門避火終迷路。前心後心皆此心，梵音妙音柔軟音。   <br />   清泠霜磬有時動，寂歷空堂宜夜深。向來不寐何所事，一念才生百慮息。   <br />   風翻亂葉林有聲，雪映閒庭月無色。玄關密跡難可思，醒人悟兮醉人疑。   <br />   衣中繫寶覺者誰，臨川內史字得之。  </p>  <p align=\"center\">   <b>    <font color=\"#FF6600\">寒城晚角（滑州作）</font>   </b>   <br />   高台高高畫角雄，五更初發寒城中。寒城北臨大河水，淇門賊烽隔岸是。   <br />   長風送過黎陽川，我軍氣雄賊心死。羈人此夜寐不成，萬里邊情枕上生。   <br />   乍似隴頭戍，寒泉幽咽流不住；又如巴江頭，啼猿帶雨斷續愁。   <br />   忽憶嫖姚北征伐，空山宿兵寒對月。一聲老將起，三奏行人發；   <br />   冀馬為之嘶，朔雲為之結。二十年來天下兵，到處不曾無此聲。   <br />   洛陽陌，長安路。角聲朝朝兼暮暮，平居聞之尚難度。   <br />   何況天山征戍兒，雲中下營雪裡吹。  </p>  <p align=\"center\">   <b>    <font color=\"#FF6600\">重陽日陪韋卿宴</font>   </b>   <br />   何必龍山好，南亭賞不暌。清規陳侯事，雅興謝公題。   <br />   入座青峰近，當軒遠樹齊。仙家自有月，莫歎夕陽西。  </p> "}