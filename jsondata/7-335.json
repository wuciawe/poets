{"id":"7-335","content":"   <div align=\"center\">   <span class=\"style1\">周必大</span>  </div>  <p align=\"center\">（1126～1204）字子充，一字洪道，自號平園老叟。廬陵（今江西吉安）人。   <br />   南宋名相，原籍河南鄭州管城。紹興二十一年(1151)進士。二十七年舉博學宏   <br />   詞科。官至左丞相，封益國公。卒謚文忠。  </p>  <p align=\"center\">   <span class=\"style2\">朝中措</span>   <br />   乘成臺上曉書雲。黃色映天庭。已謝浮名浮利，也知來應長生。   <br />   邊亭臥鼓，餘糧棲畝，朝野歡聲。從此四時八節，弟兄常醉金觥。  </p>  <p align=\"center\">   <span class=\"style2\">滿庭芳‧戲往一闋以解嘲</span>   <br />   天壤茫茫，人心殊觀，未免因欠思餘。太山邱垤，同載一方輿。那更長沙   <br />   下濕，祝融峰、才比吾廬。秋風冷，攀緣汗浹，應歎苦區區。   <br />   登高，聊爾耳，何須蠟屐，誰暇膏車。默存處，清都宛在須臾。笑約乘鸞   <br />   羽客，窺倒景、拊掌崎嶇。歸來把，萸囊菊盞，一為洗泥塗。  </p>  <p align=\"center\">   <span class=\"style2\">謁金門‧和從周宣教韻祝千歲壽，請呼段、馬二生歌之。</span>   <br />   梅乍吐。趁壽席、香風度。人與此花俱獨步。風流天付與。   <br />   好在青雲歧路。願共作、和羹侶。歸訪赤松辭萬戶。鶯花猶是主。  </p>  <p align=\"center\">   <span class=\"style2\">點絳唇‧葛守坐上出此詞，道思歸之意，走筆次其韻。</span>   <br />   報答風光，滿傾瓊液休思睡。亂鶯聲碎。來往甘棠底。   <br />   聞道中和，深簡君王意。歸舟起。到時應是。玉殿槐交翠。  </p>  <p align=\"center\">   <span class=\"style2\">點絳唇</span>   <br />   醉上蘭舟，羨他沙暖鴛鴦睡。月波金碎。愁海深無底。   <br />   太守新詞，解釋無窮意。高歌起。浮雲間事。渾付煙中翠。  </p>  <p align=\"center\">   <span class=\"style2\">點絳唇‧赴池陽郡會，坐中見梅花賦，丁亥九月己丑。</span>   <br />   踏白江梅，大都玉斷酥凝就。雨肥霜逗。癡了閨房秀。   <br />   莫待冬深，雪壓風欺後。君知否。卻嫌伊瘦。仍怕伊僝僽。  </p>  <p align=\"center\">   <span class=\"style2\">點絳唇‧七夜，趙富文出家姬小瓊，再賦，丁亥七月己丑。</span>   <br />   秋夜乘槎，客星容到天孫渚。眼波微注。將謂牽牛渡。   <br />   見了還非，重理霓裳舞。都無誤。幾年一遇。莫訝周郎顧。  </p>  <p align=\"center\">   <span class=\"style2\">朝中措‧非泛泛祝詞也，戊子。</span>   <br />   月眉新畫露珠圓。今夕正相鮮。欲導唐家誕節，先生漢相韋賢。   <br />   懸知此去，鶯遷春谷，鶚在秋天。班首算來旬歲，狀頭看取明年。  </p>  <p align=\"center\">   <span class=\"style2\">朝中措‧故每戲之，己丑。</span>   <br />   九重深念朔庭空。良弼夢時中。擢第難遵常制，築岩直繼高風。   <br />   明年東府，金釵珠履，列鼎鳴鐘。良醞儻分焦革，早禾休浸曹公。  </p>  <p align=\"center\">   <span class=\"style2\">醉落魄‧次江西帥吳明可韻庚寅四月。明可，台州人。自云近世未有二府。</span>   <br />   山川迥別。赤城自古雄東越。鍾英儲秀簪紳列。何事黃扉，殊未相黃髮。   <br />   如今袞職那容缺。人心恰與天時合。看看字號彤庭發。初破天荒，留與後來說。  </p>  <p align=\"center\">   <span class=\"style2\">醉落魄</span>   <br />   才高句傑。飛黃卻應鸞和節。新詞聊捲波瀾闊。泉玉淙錚，猶不比清切。   <br />   相逢未穩愁相別。南園煙草南樓月。陽關西出重吹徹。垂柳新栽，寧忍便攀折。  </p>  <p align=\"center\">   <span class=\"style2\">西江月‧暮春魯氏坐上次胡邦衡韻。</span>   <br />   三月群賢畢集，二天五馬先光。傳觴擊鼓底匆忙。畫鷁將飛江上。   <br />   魯國方虛兩社，齊人要復侵疆。延英引對上東廊。應念幽人相望。  </p>  <p align=\"center\">   <span class=\"style2\">西江月‧再賦送行。</span>   <br />   藉甚新除刺史，歸然魯殿靈光。詔書催發棹謳忙，沙路從今穩上。   <br />   有喜刊除戎索，無勞遠撫閩疆。日高龍影轉槐廊，想見清光注望。  </p>  <p align=\"center\">   <span class=\"style2\">導引‧加上太上皇帝太上皇後尊號冊寶樂章    <br />    （乾道六年），奉上冊寶導引曲。   </span>   <br />   重華真主，晨夕奉庭闈。禋祀慶成時。乾元坤載同歸美，寶冊兩光輝。   <br />   斑衣何似赭黃衣。此事古今稀。都人歡樂嵩呼震，聖壽總天齊。  </p>  <p align=\"center\">   <span class=\"style2\">導引‧加上太上皇帝太上皇後尊號冊寶樂章    <br />    （淳熙二年），奉上冊寶導引曲。   </span>   <br />   新陽初應，樂事起彤庭。和氣滿吳京。帝家來慶東皇壽，西母共長生。   <br />   金書玉篆燦龍文。前導沸歡聲。修齡無極名無盡，一歲一回增。  </p>  <p align=\"center\">   <span class=\"style2\">導引‧明堂大禮樂章    <br />    （淳熙六年），明堂大禮鼓吹無射宮導引舊黃鐘宮。   </span>   <br />   合宮親饗，青女肅長空。精意與天通。後皇臨願誰為侑，文祖暨神功。   <br />   亟蒙祉福歲常豐。聲教被華戎。兩宮眉壽同榮樂，戩穀永來崇。  </p>  <p align=\"center\">   <span class=\"style2\">合宮歌</span>   <br />   聖明朝，曠典乘秋舉。大饗本仁祖，九室八牖四戶。敕躬齊戒格堪輿。   <br />   盛牲實俎。並侑總稽古。玉露乍肅天宇。冰輸下照金鋪。燎煙噓呼。   <br />   郁樽香，雲門舞。仿佛翔坐，靈心咸嘉娛。眾星俞美，光屬照熉珠。   <br />   清曉御丹鳳，湛恩偏浹率溥。歡聲雷動岳鎮呼。徐命法駕，萬騎花盈路。   <br />   獻胙慈極，壽同箕翼，事超唐虞。   <br />   看平燕雲，從此興文偃武。待重會諸侯，依舊東都。  </p> "}