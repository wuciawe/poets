{"id":"6-362","content":"   <center>   <font size=\"+3\" face=\"標楷體\">    <b>     <font color=\"#FF6600\">羅鄴</font>    </b>   </font>   <p>貞元十一年進士第。與羅隱、羅虯齊名。世號三羅。</p>   <p>    <b>     <font color=\"#FF6600\">歲仗</font>    </b>    <br />    玉帛朝元萬國來，雞人曉唱五門開。春排北極迎仙馭，日捧南山入壽杯。    <br />    歌舜薰風鏗劍佩，祝堯嘉氣靄樓台。可憐四海車書共，重見蕭曹佐漢材。   </p>   <p>    <b>     <font color=\"#FF6600\">牡丹</font>    </b>    <br />    落盡春紅始著花，花時比屋事豪奢。買栽池館恐無地，看到子孫能幾家。    <br />    門倚長衢攢繡轂，幄籠輕日護香霞。歌鐘滿座爭歡賞，肯信流年鬢有華。   </p>   <p>    <b>     <font color=\"#FF6600\">長城</font>    </b>    <br />    當時無德御乾坤，廣築徒勞萬古存。謾役生民防極塞，不知血刃起中原。    <br />    珠璣旋見陪陵寢，社稷何曾保子孫。降虜至今猶自說，冤聲夜夜傍城根。   </p>   <p>    <b>     <font color=\"#FF6600\">秋夕寄友人</font>    </b>    <br />    秋夕蒼茫一雁過，西風白露滿宮莎。昨來京洛逢歸客，猶說軒車未渡河。    <br />    莫把少年空倚賴，須知孤立易蹉跎。想君懷抱哀吟夜，銅雀台前皓月多。   </p>   <p>    <b>     <font color=\"#FF6600\">冬夕江上言事五首</font>    </b>    <br />    葉落才悲草又生，看看少壯是衰形。關中秋雨書難到，江上春寒酒易醒。    <br />    多少繫心身未達，尋思舉目淚堪零。幾時拋得歸山去，松下看雲讀道經。   </p>   <p>喔喔晨雞滿樹霜，喧喧曉渡簇舟航。數星昨夜寒爐火，一陣誰家臘甕香。    <br />    久別羈孤成潦倒，回看書劍更蒼黃。逢人舉止皆言命，至竟謀閒可勝忙。   </p>   <p>野堂吟罷獨行行，點水微微凍不鳴。十里溪山新雪後，千家襟袖曉寒生。    <br />    只宜醉夢依華寢，可稱羸蹄赴宿程。日苦幾多心下見，那堪歲晏又無成。   </p>   <p>僻居多與懶相宜，吟擁寒爐過臘時。風柳欲生陽面葉，凍梅先綻嶺頭枝。    <br />    山川自小拋耕釣，骨肉無因免別離。賴有陶情一樽酒，愁中相向展愁眉。   </p>   <p>一帶長溪淥浸門，數聲幽鳥啄雲根。松亭盡日唯空坐，難得儒翁共討論。</p>   <p>    <b>     <font color=\"#FF6600\">春日宿崇賢里</font>    </b>    <br />    柳暗榆飛春日深，水邊門巷獨來尋。舊山共是經年別，新句相逢竟夕吟。    <br />    枕近禁街聞曉鼓，月當高竹見棲禽。勞歌莫問秋風計，恐起江河垂釣心。   </p>   <p>    <b>     <font color=\"#FF6600\">征人</font>    </b>    <br />    青樓一別戍金微，力盡秋來破虜圍。錦字莫辭連夜織，塞鴻長是到春歸。    <br />    正憐漢月當空照，不奈胡沙滿眼飛。唯有夢魂南去日，故鄉山水路依稀。   </p>   <p>    <b>     <font color=\"#FF6600\">鶯</font>    </b>    <br />    暖辭雲谷背殘陽，飛下東風翅漸長。卻笑金籠是羈絆，豈知瑤草正芬芳。    <br />    曉逢溪雨投紅樹，晚囀宮樓泣舊妝。何事離人不堪聽，灞橋斜日裊垂楊。   </p>   <p>    <b>     <font color=\"#FF6600\">槐花</font>    </b>    <br />    行宮門外陌銅駝，兩畔分栽此最多。欲到清秋近時節，爭開金蕊向關河。    <br />    層樓寄恨飄珠箔，駿馬憐香撼玉珂。愁殺江湖隨計者，年年為爾剩奔波。   </p>   <p>    <b>     <font color=\"#FF6600\">自蜀入關</font>    </b>    <br />    文戰連輸未息機，束書攜劍定前非。近來從聽事難得，休去且無山可歸。    <br />    匹馬出門還悵望，孤雲何處是因依。斜陽驛路西風緊，遙指人煙宿翠微。   </p>   <p>    <b>     <font color=\"#FF6600\">上陽宮</font>    </b>    <br />    春半上陽花滿樓，太平天子昔巡遊。千門雖對嵩山在，一笑還隨洛水流。    <br />    深鎖笙歌巢燕聽，遙瞻金碧路人愁。翠華卻自登仙去，腸斷宮娥望不休。   </p>   <p>    <b>     <font color=\"#FF6600\">舊侯家</font>    </b>    <br />    台閣層層倚半空，繞軒澄碧御溝通。金鈿座上歌春酒，畫蠟樽前滴曉風。    <br />    歲月不知成隙地。子孫誰更系殊功。人間若算無榮辱，卻是扁舟一釣翁。   </p>   <p>    <b>     <font color=\"#FF6600\">宿武安山有懷</font>    </b>    <br />    野店暮來山畔逢，寒蕪漠漠露華濃。窗間燈在犬驚吠，溪上月沈人罷舂。    <br />    遠別只愁添雪鬢，此生何計隱雲峰。離心卻羨南飛翼，獨過吳江更數重。   </p>   <p>    <b>     <font color=\"#FF6600\">謁寧祠</font>    </b>    <br />    春生溪嶺雪初開，下馬雲亭酹一杯。好是精靈偏有感，能於鄉里不為災。    <br />    九江賈客應遙祝，五夜神兵數此來。盡室唯求多降福，新年歸去便風催。   </p>   <p>    <b>     <font color=\"#FF6600\">經故洛城</font>    </b>    <br />    一片危牆勢恐人，牆邊日日走蹄輪。築時驅盡千夫力，崩處空為數里塵。    <br />    長恨往來經此地，每嗟興廢欲沾巾。那堪又向荒城過，錦雉驚飛麥隴春。   </p>   <p>    <b>     <font color=\"#FF6600\">老將</font>    </b>    <br />    百戰辛勤歸帝鄉，南班班裡最南行。弓欺猿臂秋無力，劍泣虯髯曉有霜。    <br />    千古恥非書玉帛，一心猶自向河湟。年年宿衛天顏近，曾把功勳奏建章。   </p>   <p>    <b>     <font color=\"#FF6600\">曲江春望</font>    </b>    <br />    故國東歸澤國遙，曲江晴望憶漁樵。都緣北闕春先到，不是南山雪易消。    <br />    瑞影玉樓開組繡，歡聲丹禁奏雲韶。雖然未得陪鴛鴦，亦酹金觴祝帝堯。   </p>   <p>    <b>     <font color=\"#FF6600\">帝里</font>    </b>    <br />    喧喧蹄轂走紅塵，南北東西暮與晨。謾道青雲難得路，何曾紫陌有閒人。    <br />    杯傾竹葉侯門月，馬落桃花御水春。只合詠歌來大國，況逢文景化惟新。   </p>   <p>    <b>     <font color=\"#FF6600\">新安城</font>    </b>    <br />    若算防邊久遠名，新安豈更勝長城。謾興他役悲荒壘，何似從今實取兵。    <br />    聖德便應同險固，人心自不向忠貞。但將死節酬堯禹，版築無勞寇已平。   </p>   <p>    <b>     <font color=\"#FF6600\">自遣</font>    </b>    <br />    四十年來詩酒徒，一生緣興滯江湖。不愁世上無人識，唯怕村中沒酒沽。    <br />    春巷摘桑喧奼女，江船吹笛舞蠻奴。焚魚酌醴醉堯代，吟向席門聊自娛。   </p>   <p>    <b>     <font color=\"#FF6600\">流水</font>    </b>    <br />    漾漾悠悠幾派分，中浮短艇與鷗群。天街帶雨淹芳草，玉洞漂花下白雲。    <br />    靜稱一竿持處見，急宜孤館覺來聞。隋家柳畔偏堪恨，東入長淮日又昏。   </p>   <p>    <b>     <font color=\"#FF6600\">送張逸人</font>    </b>    <br />    自說歸山人事賒，素琴丹灶是生涯。床頭殘藥鼠偷盡，溪上破門風擺斜。    <br />    石井晴垂青葛葉，竹籬荒映白茅花。遙知此去應稀出，獨臥晴窗夢曉霞。   </p>   <p>    <b>     <font color=\"#FF6600\">春晚渡河有懷</font>    </b>    <br />    煙收綠野遠連空，戍壘依稀入望中。萬里山河星拱北，百年人事水歸東。    <br />    扁舟晚濟桃花浪，走馬晴嘶柳絮風。鄉思正多羈思苦，不須回首問漁翁。   </p>   <p>    <b>     <font color=\"#FF6600\">春望梁石頭城</font>    </b>    <br />    柳碧桑黃破國春，殘陽微雨望歸人。江山不改興亡地，冠蓋自為前後塵。    <br />    帆勢掛風輕若翅，浪聲吹岸疊如鱗。六朝無限悲愁事，欲下荒城回首頻。   </p>   <p>    <b>     <font color=\"#FF6600\">早發宜陵即事</font>    </b>    <br />    霜白山村月落時，一聲雞後又登岐。居人猶自掩關在，行客已愁驅馬遲。    <br />    身事不堪空感激，鬢毛看著欲凋衰。青萍委匣休哮吼，未有恩仇擬報誰。   </p>   <p>    <b>     <font color=\"#FF6600\">鴛鴦</font>    </b>    <br />    紅閒碧霽瑞煙開，錦翅雙飛去又回。一種鳥憐名字好，盡緣人恨別離來。    <br />    暖依牛渚汀莎媚，夕宿龍池禁漏催。相對若教春女見，便須攜向鳳凰台。   </p>   <p>    <b>     <font color=\"#FF6600\">春閨</font>    </b>    <br />    愁坐蘭閨日過遲，捲簾巢燕羨雙飛。管弦樓上春應在，楊柳橋邊人未歸。    <br />    玉笛豈能留舞態，金河猶自浣戎衣。梨花滿院東風急，惆悵無言倚錦機。   </p>   <p>    <b>     <font color=\"#FF6600\">贈東川梓桐縣韋德孫長官</font>    </b>    <br />    前代高門今宰邑，懷才重義古來無。笙歌厭聽吟清句，京洛思歸展畫圖。    <br />    蜀醞天寒留客醉，隴禽山曉隔簾呼。何年期拜朱幡貴，馬上論詩在九衢。   </p>   <p>    <b>     <font color=\"#FF6600\">題水簾洞</font>    </b>    <br />    亂泉飛下翠屏中，名共真珠巧綴同。一片長垂今與古，半山遙聽水兼風。    <br />    雖無舒卷隨人意，自有潺湲濟物功。每向暑天來往見，疑將仙子隔房櫳。   </p>   <p>    <b>     <font color=\"#FF6600\">野花</font>    </b>    <br />    拂露叢開血色殷，枉無名字對空山。時逢舞蝶尋香至，少有行人輟桌攀。    <br />    若在侯門看不足，為生江岸見如閒。結根畢竟輸桃李，長近都城紫陌間。   </p>   <p>    <b>     <font color=\"#FF6600\">蘆花</font>    </b>    <br />    如練如霜乾復輕，西風處處拂江城。長垂釣叟看不足，暫泊王孫愁亦生。    <br />    好傍翠樓裝月色，枉隨紅葉舞秋聲。最宜群鷺斜陽裡，閒捕纖鱗傍爾行。   </p>   <p>    <b>     <font color=\"#FF6600\">山陽貽友人</font>    </b>    <br />    性僻多將雲水便，山陽酒病動經年。行遲暖陌花攔馬，睡重春江雨打船。    <br />    閒弄玉琴雙鶴舞，靜窺庭樹一猱懸。結茅更莫期深隱，聲價如今滿日邊。   </p>   <p>    <b>     <font color=\"#FF6600\">長安惜春</font>    </b>    <br />    千門共惜放春回，半鎖樓台半復開。公子不能留落日，南山遮莫倚高台。    <br />    殘紅似怨皇州雨，細綠猶藏畫蠟灰。畢竟思量何足歎，明年時節又還來。   </p>   <p>    <b>     <font color=\"#FF6600\">謝友人遺華陽巾</font>    </b>    <br />    剪露裁煙勝角冠，來從玉洞五雲端。醉宜薤葉欹斜影，穩稱菱花子細看。    <br />    野客愛留籠鶴髮，溪翁爭乞配漁竿。真仙首飾勞相寄，塵土翻慚戴去難。   </p>   <p>    <b>     <font color=\"#FF6600\">早梅</font>    </b>    <br />    綴雪枝條似有情，凌寒澹注笑妝成。凍香飄處宜春早，素艷開時混月明。    <br />    遷客嶺頭悲裊裊，美人簾下妒盈盈。滿園桃李雖堪賞，要且東風晚始生。   </p>   <p>    <b>     <font color=\"#FF6600\">留題張逸人草堂（一作杜牧詩）</font>    </b>    <br />    長懸青紫與芳枝，塵路無因免別離。馬上多於在家日，樽前堪惜少年時。    <br />    關河客夢還鄉後，雨雪山程出店遲。卻羨高人此中老，軒車過盡不知誰。   </p>   <p>    <b>     <font color=\"#FF6600\">鍾陵崔大夫罷鎮攀隨再經匡廬寺宿</font>    </b>    <br />    一拋文戰學從公，兩逐旌旗宿梵宮。酒醒月移窗影畔，夜涼身在水聲中。    <br />    侯門聚散真如夢，花界登臨轉悟空。明發不堪山下路，幾程愁雨又愁風。   </p>   <p>    <b>     <font color=\"#FF6600\">留獻彭門郭常侍</font>    </b>    <br />    受得彭門擁信旗，一家將謂免羈離。到來門館空歸去，羞向交親說受知。    <br />    層構尚無容足地，尺波寧有躍鱗時。到頭忍恥求名是，須向青雲覓路岐。   </p>   <p>    <b>     <font color=\"#FF6600\">洛水</font>    </b>    <br />    一道潺湲濺暖莎，年年惆悵是春過。莫言行路聽如此，流入深宮悵更多。    <br />    橋畔月來清見底，柳邊風緊綠生波。縱然滿眼添歸思，未把漁竿奈爾何。   </p>   <p>    <b>     <font color=\"#FF6600\">聞杜鵑</font>    </b>    <br />    花時一宿碧山前，明月東風叫杜鵑。孤館覺來聽夜半，羸僮相對亦無眠。    <br />    汝身哀怨猶如此，我淚縱橫豈偶然。爭得蒼蒼知有恨，汝身成鶴我成仙。   </p>   <p>    <b>     <font color=\"#FF6600\">趁職單于留別闕下知己</font>    </b>    <br />    職忝翩翩逐建牙，笈隨征騎入胡沙。定將千里書憑雁，應看三春雪當花。    <br />    年長有心終報國，時清到處便營家。逢秋不擬同張翰，為憶鱸魚卻歎嗟。   </p>   <p>    <b>     <font color=\"#FF6600\">落第書懷寄友人</font>    </b>    <br />    清世誰能便陸沈，相逢休作憶山吟。若教仙桂在平地，更有何人肯苦心。    <br />    去國漢妃還似玉，亡家石氏豈無金。且安懷抱莫惆悵，瑤瑟調高樽酒深。   </p>   <p>    <b>     <font color=\"#FF6600\">鸚鵡詠</font>    </b>    <br />    玉檻瑤軒任所依，東風休憶嶺頭歸。金籠共惜好毛羽，紅觜莫教多是非。    <br />    便向卻堂誇飲啄，還應禰筆發光輝。乘時得路何須貴，燕雀鸞凰各有機。   </p>   <p>    <b>     <font color=\"#FF6600\">題滄浪峽</font>    </b>    <br />    門向紅塵日日開，入門襟袖遠塵埃。暗香惹步澗花發，晚景逼簷溪鳥回。    <br />    不為市朝行路近，有誰車馬看山來。可憐嚴子持竿處，雲水終年鎖綠苔。   </p>   <p>    <b>     <font color=\"#FF6600\">白角簟</font>    </b>    <br />    疊玉駢珪巧思長，露華煙魄讓清光。休搖雉尾當三伏，似展龍鱗在一床。    <br />    高價不唯標越絕，冷紋疑似臥瀟湘。杜陵他日重歸去，偏稱醉眠松桂堂。   </p>   <p>    <b>     <font color=\"#FF6600\">秋日懷江上友人</font>    </b>    <br />    行子豈知煙水勞，西風獨自泛征艘。酒醒孤館秋簾捲，月滿寒江夜笛高。    <br />    黃葉夢餘歸朔塞，青山家在極波濤。去年今日逢君處，雁下蘆花猿正號。   </p>   <p>    <b>     <font color=\"#FF6600\">題笙</font>    </b>    <br />    筠管參差排鳳翅，月堂淒切勝龍吟。最宜輕動纖纖玉，醉送當觀灩灩金。    <br />    緱嶺獨能徵妙曲，嬴台相共吹清音。好將宮徵陪歌扇，莫遣新聲鄭衛侵。   </p>   <p>    <b>     <font color=\"#FF6600\">下第</font>    </b>    <br />    謾把青春酒一杯，愁襟未信酒能開。江邊依舊空歸去，帝里還如不到來。    <br />    門掩殘陽鳴鳥雀，花飛何處好池台。此時惆悵便堪老，何用人間歲月催。   </p>   <p>    <b>     <font color=\"#FF6600\">秋晚</font>    </b>    <br />    殘星殘月一聲鐘，谷際巖隈爽氣濃。不向碧台驚醉夢，但來清鏡促愁容。    <br />    繁金露潔黃籠菊，獨翠煙凝遠澗松。閒步幽林與苔徑，漸移棲鳥及鳴蛩。   </p>   <p>    <b>     <font color=\"#FF6600\">長安春夕旅懷</font>    </b>    <br />    幾年棲旅寄西秦，不識花枝醉過春。短艇閒思五湖浪，羸蹄愁傍九衢塵。    <br />    關河風雨迷歸夢，鐘鼓朝昏老此身。忽向太平時節過，一竿持去老遺民。   </p>   <p>    <b>     <font color=\"#FF6600\">洛陽春望</font>    </b>    <br />    洛陽春霽絕塵埃，嵩少煙嵐畫障開。草色花光惹襟袖，簫聲歌響隔樓台。    <br />    人心但覺閒多少，馬足方知倦往來。愁上中橋橋上望，碧波東去夕陽催。   </p>   <p>    <b>     <font color=\"#FF6600\">惜春</font>    </b>    <br />    燕歸巢後即離群，吟倚東風恨日昏。一別一年方見我，遊來遊去不禁君。    <br />    鶯花御苑看將盡，絲竹侯家亦少聞。獨坐南樓正惆悵，柳塘花絮更紛紛。   </p>   <p>    <b>     <font color=\"#FF6600\">冬日旅懷</font>    </b>    <br />    烏焰才沈桂魄生，霜階擁褐暫吟行。閒思江市白醪滿，靜憶僧窗綠綺橫。    <br />    塵土自憐長失計，雲帆尤覺有歸情。幾多悵望無窮事，空畫爐灰坐到明。   </p>   <p>    <b>     <font color=\"#FF6600\">春夕寄友人時有與歌者南北</font>    </b>    <br />    芳徑春歸花半開，碧山波暖雁初回。滿樓月色還依舊，昨夜歌聲自不來。    <br />    愁眼向誰零玉箸，征蹄何處駐紅埃。中宵吟罷正惆悵，從此蘭堂鎖綠苔。   </p>   <p>    <b>     <font color=\"#FF6600\">春夜赤水驛旅懷</font>    </b>    <br />    一星殘燭照離堂，失計遊心歸渺茫。不自尋思無道路，為誰辛苦競時光。    <br />    九衢春色休回首，半夜溪聲正夢鄉。卻羨去年買山侶，月斜漁艇倚瀟湘。   </p>   <p>    <b>     <font color=\"#FF6600\">春山山館旅懷</font>    </b>    <br />    山館吟餘山月斜，東風搖曳拂窗華。豈知驅馬無閒日，長在他人後到家。    <br />    孤劍向誰開壯節，流年催我自堪嗟。燈前結束又前去，曉出石林啼亂鴉。   </p>   <p>    <b>     <font color=\"#FF6600\">秋夕旅懷</font>    </b>    <br />    階前月色與蛩聲，階上愁人坐復行。秦谷入霜空有夢，越山無計可歸耕。    <br />    窮途若遣長堪慟，華髮無因肯晚生。不似扁舟釣魚者，免將心事算浮榮。   </p>   <p>    <b>     <font color=\"#FF6600\">春過白遙嶺</font>    </b>    <br />    鳥道穿雲望峽遙，羸蹄經宿在岧嶢。到來山下春將半，上得林端雪未消。    <br />    返駕王尊何足歎，哭途阮籍謾無聊。未知遇此淒惶者，泣向東風鬢欲凋。   </p>   <p>    <b>     <font color=\"#FF6600\">別夜</font>    </b>    <br />    秋入江天河漢清，迢迢鐘漏出孤城。金波千里別來夜，玉箸兩行流到明。    <br />    若在人間須有恨，除非禪伴始無情。人間誰有●●●，聚散自然惆悵生。   </p>   <p>    <b>     <font color=\"#FF6600\">費拾遺書堂</font>    </b>    <br />    滿袖歸來天桂香，紫泥重降舊書堂。自憐葦帶同巢許，不駕蒲輪佐禹湯。    <br />    怪石盡含千古秀，奇花多吐四時芳。何人更肯追高躅，唯有樵童戲蘚床。   </p>   <p>    <b>     <font color=\"#FF6600\">溪上春望</font>    </b>    <br />    無端溪上看蘭橈，又是東風斷柳條。雙鬢多於愁裡鑷，四時須向酬中銷。    <br />    行人駿馬嘶香陌，獨我殘陽倚野橋。吟水詠山心未已，可能終不勝漁樵。   </p>   <p>    <b>     <font color=\"#FF6600\">獻池州庾員外</font>    </b>    <br />    曾降瑤緘薦姓名，攀雲幾合到蓬瀛。須存彭壽千年在，終見茅公九轉成。    <br />    鯤海已知勞鶴使，螢窗不那夢霓旌。琪花玉蔓應相笑，未得歌吟從酒行。   </p>   <p>    <b>     <font color=\"#FF6600\">春風</font>    </b>    <br />    每歲東來助髮生，舞空悠颺遍寰瀛。暗添芳草池塘色，遠遞高樓簫管聲。    <br />    簾透驪宮偏帶恨，花催上苑剩多情。如何一瑞車書日，吹取青雲道路平。   </p>   <p>    <b>     <font color=\"#FF6600\">冬日寄獻庾員外</font>    </b>    <br />    曾謁仙宮最上仙，西風許醉桂花前。爭歡酒蟻浮金爵，從聽歌塵撲翠蟬。    <br />    秋霽捲簾凝錦席，夜闌吹笛稱江天。卻思紫陌觥籌地，兔缺烏沈欲半年。   </p>   <p>    <b>     <font color=\"#FF6600\">釣翁（一作鄭谷詩）</font>    </b>    <br />    來往煙波非定居，生涯蓑褐外無餘。閒垂兩鬢任如鶴，只繫一竿時得魚。    <br />    月浦扣船歌皎潔，雨蓬隈岸臥蕭疏。行人誤話金張貴，笑指北邙丘與墟。   </p>   <p>    <b>     <font color=\"#FF6600\">聞友人入越幕因以詩贈</font>    </b>    <br />    稽嶺春生酒凍銷，煙鬟紅袖恃嬌饒。岸邊叢雪晴香老，波上長虹晚影遙。    <br />    正哭阮途歸未得，更聞江筆赴嘉招。人間榮瘁真堪恨，坐想徵軒鬢欲凋。   </p>   <p>    <b>     <font color=\"#FF6600\">東歸</font>    </b>    <br />    日日唯憂行役遲，東歸可是有家歸。都緣桂玉無門住，不算山川去路危。    <br />    秦樹夢愁黃鳥囀，吳江釣憶錦鱗肥。桃夭李艷清明近，惆悵當年意盡違。   </p>   <p>    <b>     <font color=\"#FF6600\">入關</font>    </b>    <br />    古道槐花滿樹開，入關時節一蟬催。出門唯恐不先到，當路有誰長待來。    <br />    似箭年光還可惜，如蓬生計更堪哀。故園若有漁舟在，應掛雲帆早個回。   </p>   <p>    <b>     <font color=\"#FF6600\">覽陳丕卷</font>    </b>    <br />    雪宮詞客燕宮遊，一軸煙花象外搜。謾把蜀紋當晝展，徒誇湘碧帶春流。    <br />    吟時致我寒侵骨，得處疑君白盡頭。從北南歸明月夜，嶺猿灘鳥更悠悠。   </p>   <p>    <b>     <font color=\"#FF6600\">巴南旅舍言懷</font>    </b>    <br />    萬浪千巖首未回，無憀相倚上高台。家山如畫不歸去，客舍似仇誰遣來。    <br />    紅淚罷窺連曉燭，碧波休引向春杯。後時若有青雲望，何事偏教羽翼摧。   </p>   <p>    <b>     <font color=\"#FF6600\">登凌歊台</font>    </b>    <br />    高台今日竟長閒，因想興亡自慘顏。四海已歸新雨露，六朝空認舊江山。    <br />    槎翹獨鳥沙汀畔，風遞連牆雪浪間。好是輪蹄來往便，誰人不向此躋攀。   </p>   <p>    <b>     <font color=\"#FF6600\">僕射陂晚望</font>    </b>    <br />    離人到此倍堪傷，陂水蘆花似故鄉。身事未知何日了，馬蹄唯覺到秋忙。    <br />    田園牢落東歸晚，道路辛勤北去長。卻羨無愁是沙鳥，雙雙相趁下斜陽。   </p>   <p>    <b>     <font color=\"#FF6600\">芳草</font>    </b>    <br />    廢苑牆南殘雨中，似袍顏色正蒙茸。微香暗惹遊人步，遠綠才分斗雉蹤。    <br />    三楚渡頭長恨見，五侯門外卻難逢。年年縱有春風便，馬跡車輪一萬重。   </p>   <p>    <b>     <font color=\"#FF6600\">秋日留題蔣亭</font>    </b>    <br />    西風才起一蟬鳴，便算關河馬上程。碧浪鷁舟從此別，丹霄鵠箭忍無成。    <br />    二年芳思隨雲雨，幾日離歌戀旆旌。回首橫塘更東望，露荷煙菊倍傷情。   </p>   <p>    <b>     <font color=\"#FF6600\">早發</font>    </b>    <br />    一點燈殘魯酒醒，已攜孤劍事離程。愁看飛雪聞雞唱，獨向長空背雁行。    <br />    白草近關微有路，濁河連底凍無聲。此中來往本迢遞，況是驅羸客塞城。   </p>   <p>    <b>     <font color=\"#FF6600\">雁二首</font>    </b>    <br />    暮天新雁起汀洲，紅蓼花開水國愁。想得故園今夜月，幾人相憶在江樓。   </p>   <p>早背胡霜過戍樓，又隨寒日下汀洲。江南江北多離別，忍報年年兩地愁。</p>   <p>    <b>     <font color=\"#FF6600\">螢二首</font>    </b>    <br />    水殿清風玉戶開，飛光千點去還來。無風無月長門夜，偏到階前點綠苔。   </p>   <p>裴回無燭冷無煙，秋徑莎庭入夜天。休向書窗來照字，近來紅蠟滿歌筵。</p>   <p>    <b>     <font color=\"#FF6600\">看花</font>    </b>    <br />    花開只恐看來遲，及到愁如未看時。家在楚鄉身在蜀，一年春色負歸期。   </p>   <p>    <b>     <font color=\"#FF6600\">柳絮</font>    </b>    <br />    處處東風撲晚陽，輕輕醉粉落無香。就中堪恨隋堤上，曾惹龍舟舞鳳凰。   </p>   <p>    <b>     <font color=\"#FF6600\">雲</font>    </b>    <br />    紛紛靄靄遍江湖，得路為霖豈合無。莫使悠颺只如此，帝鄉還更暖蒼梧。   </p>   <p>    <b>     <font color=\"#FF6600\">芳草</font>    </b>    <br />    曲江岸上天街裡，兩地縱生車馬多。不似萋萋南浦見，晚來煙雨半相和。   </p>   <p>    <b>     <font color=\"#FF6600\">出都門</font>    </b>    <br />    青門春色一花開，長到花時把酒杯。自覺無家似潮水，不知歸處去還來。   </p>   <p>    <b>     <font color=\"#FF6600\">宮中二首</font>    </b>    <br />    芳草長含玉輦塵，君王遊幸此中頻。今朝別有承恩處，鸚鵡飛來說似人。   </p>   <p>雖然自小屬梨園，不識先皇玉殿門。還是當時歌舞曲，今來何處最承恩。</p>   <p>    <b>     <font color=\"#FF6600\">河湟</font>    </b>    <br />    河湟何計絕烽煙，免使征人更戍邊。盡放農桑無一事，遣教知有太平年。   </p>   <p>    <b>     <font color=\"#FF6600\">聞子規</font>    </b>    <br />    蜀魄千年尚怨誰，聲聲啼血向花枝。滿山明月東風夜，正是愁人不寐時。   </p>   <p>    <b>     <font color=\"#FF6600\">望仙</font>    </b>    <br />    千金壘土望三山，雲鶴無蹤羽衛還。若說神仙求便得，茂陵何事在人間。   </p>   <p>    <b>     <font color=\"#FF6600\">放鷓鴣</font>    </b>    <br />    好傍青山與碧溪，刺桐毛竹待雙棲。花時遷客傷離別，莫向相思樹上啼。   </p>   <p>    <b>     <font color=\"#FF6600\">驪山</font>    </b>    <br />    風搖巖桂露聞香，白鹿驚時出繞牆。不向驪山鎖宮殿，可知仙去是明皇。   </p>   <p>    <b>     <font color=\"#FF6600\">梅花</font>    </b>    <br />    繁如瑞雪壓枝開，越嶺吳溪免用栽。卻是五侯家未識，春風不放過江來。   </p>   <p>    <b>     <font color=\"#FF6600\">雞冠花</font>    </b>    <br />    一枝穠艷對秋光，露滴風搖倚砌傍。曉景乍看何處似，謝家新染紫羅裳。   </p>   <p>    <b>     <font color=\"#FF6600\">汴河</font>    </b>    <br />    煬帝開河鬼亦悲，生民不獨力空疲。至今嗚咽東流水，似向清平怨昔時。   </p>   <p>    <b>     <font color=\"#FF6600\">渡江有感</font>    </b>    <br />    岸落殘紅錦雉飛，渡江船上夕陽微。一枝猶負平生意，歸去何曾勝不歸。   </p>   <p>    <b>     <font color=\"#FF6600\">題終南山僧堂</font>    </b>    <br />    九衢終日見南山，名利何人肯掩關。唯有吾師達真理，坐看霜樹老雲間。   </p>   <p>    <b>     <font color=\"#FF6600\">大散嶺</font>    </b>    <br />    過往長逢日色稀，雪花如掌撲行衣。嶺頭卻望人來處，特地身疑是鳥飛。   </p>   <p>    <b>     <font color=\"#FF6600\">嘉陵江</font>    </b>    <br />    嘉陵南岸雨初收，江似秋嵐不煞流。此地終朝有行客，無人一為桌扁舟。   </p>   <p>    <b>     <font color=\"#FF6600\">早行</font>    </b>    <br />    雨灑江聲風又吹，扁舟正與睡相宜。無端戍鼓催前去，別卻青山向曉時。   </p>   <p>    <b>     <font color=\"#FF6600\">黃河曉渡</font>    </b>    <br />    大河平野正窮秋，羸馬羸僮古渡頭。昨夜蓮花峰下月，隔簾相伴到明愁。   </p>   <p>    <b>     <font color=\"#FF6600\">溫泉</font>    </b>    <br />    一條春水漱莓苔，幾繞玄宗浴殿回。此水貴妃曾照影，不堪流入舊宮來。   </p>   <p>    <b>     <font color=\"#FF6600\">秋怨</font>    </b>    <br />    夢斷南窗啼曉烏，新霜昨夜下庭梧。不知簾外如珪月，還照邊城到曉無。   </p>   <p>    <b>     <font color=\"#FF6600\">歎別</font>    </b>    <br />    北來南去幾時休，人在光陰似箭流。直待江山盡無路，始因拋得別離愁。   </p>   <p>    <b>     <font color=\"#FF6600\">送春</font>    </b>    <br />    欲別東風剩黯然，亦知春去有明年。世間爭那人先老，更對殘花一醉眠。   </p>   <p>    <b>     <font color=\"#FF6600\">蠟燭</font>    </b>    <br />    暖香紅焰一時燃，緹幕初垂月落天。堪恨蘭堂別離夜，如珠似淚滴樽前。   </p>   <p>    <b>     <font color=\"#FF6600\">陳宮</font>    </b>    <br />    白玉樽前紫桂香，迎春閣上燕雙雙。陳王半醉貴妃舞，不覺隋兵夜渡江。   </p>   <p>    <b>     <font color=\"#FF6600\">水簾</font>    </b>    <br />    萬點飛泉下白雲，似簾懸處望疑真。若將此水為霖雨，更勝長垂隔路塵。   </p>   <p>    <b>     <font color=\"#FF6600\">賞春（一作芳草，一作春遊郁然有懷賦）</font>    </b>    <br />    芳草和煙暖更青，閒門要路一時生。年年點檢人間事，唯有春風不世情。   </p>   <p>    <b>     <font color=\"#FF6600\">歎平泉（一作傷平泉莊）</font>    </b>    <br />    生前幾到此亭台，尋歎投荒去不回。若遣春風會人意，花枝盡合向南開。   </p>   <p>    <b>     <font color=\"#FF6600\">長安春雨</font>    </b>    <br />    兼風颯颯灑皇州，能滯輕寒阻勝遊。半夜五侯池館裡，美人驚起為花愁。   </p>   <p>    <b>     <font color=\"#FF6600\">駕蜀回</font>    </b>    <br />    上皇西幸卻歸秦，花木依然滿禁春。唯有貴妃歌舞地，月明空殿鎖香塵。   </p>   <p>    <b>     <font color=\"#FF6600\">吳王古宮井二首</font>    </b>    <br />    古宮荒井曾平後，見說耕人又鑿開。拾得玉釵鐫敕字，當時恩澤賜誰來。   </p>   <p>含青薜荔隨金甃，碧砌磷磷生綠苔。莫言數尺無波水，曾與如花並照來。</p>   <p>    <b>     <font color=\"#FF6600\">江帆</font>    </b>    <br />    別離不獨恨蹄輪，渡口風帆發更頻。何處青樓方憑檻，半江斜日認歸人。   </p>   <p>    <b>     <font color=\"#FF6600\">為人感贈</font>    </b>    <br />    歌舞從來最得名，如今老寄洛陽城。當時醉送龍驤曲，留與誰家唱月明。   </p>   <p>    <b>     <font color=\"#FF6600\">春江恨別</font>    </b>    <br />    望斷長川一葉舟，可堪歸路更沿流。重來別處無人見，芳草斜陽滿渡頭。   </p>   <p>    <b>     <font color=\"#FF6600\">歎流水二首</font>    </b>    <br />    人間莫謾惜花落，花落明年依舊開。卻最堪悲是流水，便同人事去無回。   </p>   <p>龍躍虯蟠旋作潭，繞紅濺綠下東南。春風散入侯家去，漱齒花前酒半酣。</p>   <p>    <b>     <font color=\"#FF6600\">落第東歸</font>    </b>    <br />    年年春色獨懷羞，強向東歸懶舉頭。莫道還家便容易，人間多少事堪愁。   </p>   <p>    <b>     <font color=\"#FF6600\">鏡</font>    </b>    <br />    昔歲相知別有情，幾回磨拭始將行。如今老去愁無限，抱向閒窗卻怕明。   </p>   <p>    <b>     <font color=\"#FF6600\">南行</font>    </b>    <br />    臘晴江暖鷿鵜飛，梅雪香黏越女衣。魚市酒村相識遍，短船歌月醉方歸。   </p>   <p>    <b>     <font color=\"#FF6600\">公子行</font>    </b>    <br />    金鞍玉勒照花明，過後春風特地生。半醉五侯門裡出，月高猶在禁街行。   </p>   <p>    <b>     <font color=\"#FF6600\">春日偶題城南韋曲</font>    </b>    <br />    韋曲城南錦繡堆，千金不惜買花栽。誰知豪貴多羈束，落盡春紅不見來。   </p>   <p>    <b>     <font color=\"#FF6600\">上東川顧尚書</font>    </b>    <br />    輕財重義真公子，長策沈機繼武侯。龍節坐持兵十萬，可憐三蜀盡無憂。   </p>   <p>    <b>     <font color=\"#FF6600\">過王浚墓</font>    </b>    <br />    埋骨千年近路塵，路傍碑號晉將軍。當時若使無功業，早個耕桑到此墳。   </p>   <p>    <b>     <font color=\"#FF6600\">灞上感別</font>    </b>    <br />    灞水何人不別離，無家南北倚空悲。十年此路花時節，立馬沾襟酒一卮。   </p>   <p>    <b>     <font color=\"#FF6600\">春日與友人話別</font>    </b>    <br />    酌坐對芳草，東風吹旅衣。最嫌驅馬倦，自未有山歸。    <br />    華髮將時逼，青雲計又非。離襟一沾灑，回首正殘暉。   </p>   <p>    <b>     <font color=\"#FF6600\">竹</font>    </b>    <br />    翠葉才分細細枝，清陰猶未上階墀。蕙蘭雖許相依日，桃李還應笑後時。    <br />    抱節不為霜霰改，成林終與鳳凰期。渭濱若更徵賢相，好作漁竿繫釣絲。   </p>   <p>    <b>     <font color=\"#FF6600\">邊將</font>    </b>    <br />    馬上乘秋欲建勳，飛狐夜斗出師頻。若無紫塞煙塵事，誰識青樓歌舞人。    <br />    戰骨沙中金鏃在，賀筵花畔玉盤新。由來邊卒皆如此，只是君門合殺身。   </p>   <p>    <b>     <font color=\"#FF6600\">巴南旅泊</font>    </b>    <br />    巴山慘別魂，巴水徹荊門。此地若重到，居人誰復存。    <br />    落帆紅葉渡，駐馬白雲村。卻羨南飛雁，年年到故園。   </p>   <p>    <b>     <font color=\"#FF6600\">河上逢友人</font>    </b>    <br />    知君意不淺，立馬問生涯。薄業無歸地，他鄉便是家。    <br />    宵吟憐桂魄，朝起怯菱花。語盡黃河上，西風日又斜。   </p>   <p>    <b>     <font color=\"#FF6600\">偶題離亭</font>    </b>    <br />    萬般名利不關身，況待山平海變塵。五月波濤爭下峽，滿堂金玉為何人。    <br />    謾誇浮世青雲貴，未盡離杯白髮新。誰似雨蓬蓬底客，渚花汀鳥自相親。   </p>   <p>    <b>     <font color=\"#FF6600\">夏晚望嵩亭有懷</font>    </b>    <br />    正憐雲水與心違，湖上亭高對翠微。盡日不妨憑檻望，終年未必有家歸。    <br />    青蟬漸傍幽叢噪，白鳥時穿返照飛。此地又愁無計住，一竿何處是因依。   </p>   <p>    <b>     <font color=\"#FF6600\">途中寄友人</font>    </b>    <br />    秋庭悵望別君初，折柳分襟十載餘。相見或因中夜夢，寄來多是隔年書。    <br />    攜樽座外花空老，垂釣江頭柳漸疏。裁得詩憑千里雁，吟來寧不憶吾廬。   </p>   <p>    <b>     <font color=\"#FF6600\">傷侯第</font>    </b>    <br />    世間榮辱半相和，昨日權門今雀羅。萬古明君方納諫，九江遷客更應多。    <br />    碧池草熟人偷釣，畫戟春閒鶯亂過。幾許樂僮無主後，不離鄰巷教笙歌。   </p>   <p>    <b>     <font color=\"#FF6600\">春日過壽安山館</font>    </b>    <br />    舊國多將泉石親，西遊愛此拂行塵。簾開山色離亭午，步入松香別島春。    <br />    誰肯暫安耕釣地，相逢謾歎路岐身。歸期不及桃花水，江上何曾鱠雪鱗。   </p>   <p>    <b>     <font color=\"#FF6600\">吳門再逢方干處士</font>    </b>    <br />    天上高名世上身，垂綸何不駕蒲輪。一朝卿相俱前席，千古篇章冠後人。    <br />    稽嶺不歸空掛夢，吳宮相值欲沾巾。吾王若致昇平化，可獨成周只渭濱。   </p>   <p>    <b>     <font color=\"#FF6600\">蟬</font>    </b>    <br />    才入新秋百感生，就中蟬噪最堪驚。能催時節凋雙鬢，愁到江山聽一聲。    <br />    不傍管弦拘醉態，偏依楊柳撓離情。故園聞處猶惆悵，況是經年萬里行。   </p>   <p>    <b>     <font color=\"#FF6600\">秋日留別義初上人</font>    </b>    <br />    塞寺窮秋別遠師，西風一雁倍傷悲。每嗟塵世長多事，重到禪齋是幾時。    <br />    霜嶺自添紅葉恨，月溪休和碧雲詞。關河回首便千里，飛錫南歸詎可知。   </p>   <p>    <b>     <font color=\"#FF6600\">夏日宿靈巖寺宗公院</font>    </b>    <br />    寺入千岩石路長，孤吟一宿遠公房。臥聽半夜杉壇雨，轉覺中峰枕簟涼。    <br />    花界已無悲喜念，塵襟自足是非妨。他年縱使重來此，息得心猿鬢已霜。   </p>   <p>    <b>     <font color=\"#FF6600\">冬日廟中書事呈棲白上人</font>    </b>    <br />    日高荒廟掩雙扉，杉徑無人鳥雀悲。昨日江潮起歸思，滿窗風雨覺來時。    <br />    何堪身計長如此，閒盡爐灰卻是疑。賴有碧雲吟句客，禪餘相訪說新詩。   </p>   <p>    <b>     <font color=\"#FF6600\">夏日題遠公北閣</font>    </b>    <br />    危閣壓山岡，晴空疑鳥行。勝搜花界盡，響益梵音長。    <br />    有月堪先到，無風亦自涼。人煙紛繞繞，諸樹共蒼蒼。    <br />    榻戀高樓語，甌憐晝茗香。此身閒未得，驅馬入殘陽。   </p>   <p>    <b>     <font color=\"#FF6600\">秋蝶二首</font>    </b>    <br />    秦樓花發時，秦女笑相隨。及到秋風日，飛來欲問誰。   </p>   <p>似厭棲寒菊，翩翩占晚陽。愁人如見此，應下淚千行。</p>   <p>    <b>     <font color=\"#FF6600\">秋別</font>    </b>    <br />    別路垂楊柳，秋風淒管弦。青樓君去後，明月為誰圓。   </p>   <p>    <b>     <font color=\"#FF6600\">共友人看花</font>    </b>    <br />    愁將萬里身，來伴看花人。何事獨惆悵，故園還又春。   </p>   <p>    <b>     <font color=\"#FF6600\">行次</font>    </b>    <br />    終日長程復短程，一山行盡一山青。路傍君子莫相笑，天上由來有客星。   </p>   <p>    <b>     <font color=\"#FF6600\">鳳州北樓</font>    </b>    <br />    城上層樓北望時，閒雲遠水自相宜。人人盡道堪圖畫，枉遣山翁醉習池。   </p>   <p>    <b>     <font color=\"#FF6600\">贈僧</font>    </b>    <br />    繁華舉世皆如夢，今古何人肯暫閒。唯有東林學禪客，白頭閒坐對青山。    <br />   </p>  </center> "}