{"id":"6-229","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">張文琮</font>   </b>  </div>  <p align=\"center\">貝州人，高宗相文瓘之弟。好自寫書，筆不釋手。貞觀中，為侍書御史，   <br />   三遷亳州刺史，為政清簡。永徽中，拜戶部侍郎，出為建州刺史。集二十   <br />   卷，今存詩六首。  </p>  <p align=\"center\">   <b>    <font color=\"#FF6600\">同潘屯田冬日早朝</font>   </b>   <br />   假寐懷古人，夙興瞻曉月。通晨禁門啟，冠蓋趨朝謁。   <br />   霜靄清九衢，霞光照雙闕。紛綸文物紀，煥爛聲明發。   <br />   腰劍動陸離，鳴玉和清越。  </p>  <p align=\"center\">   <b>    <font color=\"#FF6600\">蜀道難</font>   </b>   <br />   梁山鎮地險，積石阻雲端。深谷下寥廓，層巖上郁盤。   <br />   飛樑架絕嶺，棧道接危巒。攬轡獨長息，方知斯路難。  </p>  <p align=\"center\">   <b>    <font color=\"#FF6600\">昭君怨</font>   </b>   <br />   戒途飛萬里，回首望三秦。忽見天山雪，還疑上苑春。   <br />   玉痕垂粉淚，羅袂拂胡塵。為得胡中曲，還悲遠嫁人。  </p>  <p align=\"center\">   <b>    <font color=\"#FF6600\">詠水</font>   </b>   <br />   標名資上善，流派表靈長。地圖羅四瀆，天文載五潢。   <br />   方流涵玉潤，圓折動珠光。獨有蒙園吏，棲偃玩濠梁。  </p>  <p align=\"center\">   <b>    <font color=\"#FF6600\">賦橋</font>   </b>   <br />   造舟浮謂日，鞭石表秦初。星文遙寫漢，虹勢尚凌虛。   <br />   已授文成履，空題武騎書。別有臨濠上，棲偃獨觀魚。  </p>  <p align=\"center\">   <b>    <font color=\"#FF6600\">和楊舍人詠中書省花樹</font>   </b>   <br />   花萼映芳叢，參差間早紅。因風時落砌，雜雨乍浮空。   <br />   影照鳳池水，香飄雞樹風。豈不愛攀折，希君懷袖中。   <br />  </p> "}