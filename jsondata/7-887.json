{"id":"7-887","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font color=\"#FF6600\">       <b>        <font size=\"+3\">劉辰翁</font>       </b>      </font>     </strong>    </font>   </p>   <p>（1232～1297）字會孟，號須溪。廬陵人。宋理宗時進士，和宰相    <br />    江萬里交好。宋亡，萬里投水殉難，他也守節不仕，隱居以終。    <br />    <br />    <font color=\"#FF6600\">     <b>望江南‧晚晴</b>    </font>    <br />    朝朝暮，雲雨定何如。花日穿窗梅小小，雪風灑雨柳疏疏。人唱晚晴初。   </p>   <p>    <font color=\"#FF6600\">     <b>望江南‧元宵</b>    </font>    <br />    春悄悄，春雨不須晴。天上未知燈有禁，人間轉似月無情。村市學簫聲。   </p>   <p>    <font color=\"#FF6600\">     <b>望江南‧秋日即景</b>    </font>    <br />    梧桐子，看到月西樓。醋釅橙黃分蟹殼，麝香荷葉剝雞頭。人在御街遊。   </p>   <p>    <font color=\"#FF6600\">     <b>望江南‧秋日即景</b>    </font>    <br />    梧桐子，人在御街遊。鳳宿雲綃金縷帶，龍池翠帳玉香球。宮女後庭秋。   </p>   <p>    <font color=\"#FF6600\">     <b>雙調望江南‧賦所見</b>    </font>    <br />    長欲語，欲語又蹉跎。已是厭聽夷甫頌，不堪重省越人歌。孤負水雲多。    <br />    羞拂拂，懊惱自摩挲。殘燭不教人徑去，斷雲時有淚相和。恨恨欲如何。   </p>   <p>    <font color=\"#FF6600\">     <b>望江南‧壽謝壽朋</b>    </font>    <br />    前之夕，織女渡河邊。天上一朝元五日，人間小住亦千年。相合降神仙。    <br />    當富貴，掩鼻正高眠。欲語會稽仍小待，不知文舉更堪憐。蔗境在頑堅。   </p>   <p>    <font color=\"#FF6600\">     <b>望江南‧壽趙松廬</b>    </font>    <br />    添一歲，減一歲愁眉。若待一生昏嫁了，更須採藥十年遲。昏嫁已隨時。    <br />    東家者，俎豆伴兒嬉。幸自少年場屋了，誰能掬淅數還炊。千歲是靈龜。   </p>   <p>    <font color=\"#FF6600\">     <b>望江南‧胡盤居生日</b>    </font>    <br />    盤之所，春蝶舞晴暄。溪傍野梅根種玉，牆圍修竹筍生鞭。深院待回仙。    <br />    嘉熙好，四十二年前。猶記五星丁卯聚，更遲幾歲甲申連。快活共千年。   </p>   <p>    <font color=\"#FF6600\">     <b>望江南‧壽王秋水</b>    </font>    <br />    齊眉舉，彩侍紫霞卮。天上九朝鳧冉冉，樽前一笑玉差差。人唱自家詞。    <br />    籬下菊，醉把一枝枝。花水乞君三十斛，秋風記我一聯詩。留看晚香時。   </p>   <p>    <font color=\"#FF6600\">     <b>望江南‧壽張粹翁</b>    </font>    <br />    七日後，重會是星前。二月之間渾似此，餘年何止萬三千。日擬醉華筵。    <br />    歌白雪，除是雪兒傳。看取長生瓢屢倒，眼前橘粟術何玄。自唱鵲橋仙。   </p>   <p>    <font color=\"#FF6600\">     <b>南鄉子‧乙酉九日</b>    </font>    <br />    寬處略從容。華水華山自不同。舊日諸賢攜手恨，匆匆。只說明年甚處重。    <br />    幾歲避遼東。茅竹秋風一併空。欲望遼東何處是，濛濛。也似秦樓一夢中。   </p>   <p>    <font color=\"#FF6600\">     <b>南鄉子      <font color=\"#FF6600\">‧</font>木犀花下，因憶永陽宣溪與故鄉族      <br />      子門徑之盛，而其人皆適在此，感歎復賦     </b>    </font>    <br />    香雪碎團團。便合枝頭帶露餐。笑倒那人和玉屑，金丹。不在仙人掌上盤。    <br />    千樹碧欄杆。山崦朱門夢裡殘。花下主人都在此，誰看。天上人間一樣寒。   </p>   <p>    <font color=\"#FF6600\">     <b>南鄉子‧即席紀遊</b>    </font>    <br />    去似賞花移。處處開樽亦不辭。梨栗又空醅又盡，方知。舊日驪駒勸客歸。    <br />    歸路月相隨。兒子門生個個遲。坐久不知無可待，堪疑。向道兒癡直是癡。   </p>   <p>    <font color=\"#FF6600\">     <b>浪淘沙‧秋夜感懷</b>    </font>    <br />    無葉著秋聲。涼鬢堪驚。滿城明月半窗橫。惟有老人心似醉，未曉偏醒。    <br />    起舞故無成。此恨難平。正襟危坐二三更。除卻故人曹孟德，更與誰爭。   </p>   <p>    <font color=\"#FF6600\">     <b>浪淘沙‧大風作</b>    </font>    <br />    捲海海翻杯。傾動蓬萊。似嫌到處馬頭埃。雨洗御街流到我，吹向潮回。    <br />    寒似雪天梅。安石榴開。繡衾重暖笑爐灰。料想東風還憶我，昨夜歸來。   </p>   <p>    <font color=\"#FF6600\">     <b>浪淘沙‧有感</b>    </font>    <br />    無謂兩眉攢。風雨春寒。池塘小小水漫漫。只為柳花無一點，忘了臨安。    <br />    何許牡丹殘。客倚屏看。小樓面面是春山。日暮不知春去路，一帶欄杆。   </p>   <p>    <font color=\"#FF6600\">     <b>如夢令‧題四美人畫</b>    </font>    <br />    比似尋芳嬌困。不是弓彎拍袞。無物倚春慵，三寸襪痕新緊。    <br />    羞褪。羞褪。忽忽心情未穩。   </p>   <p>寂歷柳風斜倚。錯莫夢雲難記。花影為誰重，一握鮫人絲淚。    <br />    何事。何事。歷歷臉潮羞起。   </p>   <p>睡眼青陰欲午。當戶小風輕暑。倦近碧欄杆，斜影卻扶人去。    <br />    無緒。無緒。落落一襟輕舉。   </p>   <p>落葉西風滿地。獨宿瓊樓丹桂。孤影抱蟾寒，寄與月明千里。    <br />    休寄。休寄。粟粟蕊珠心碎。   </p>   <p>    <font color=\"#FF6600\">     <b>江城子‧西湖感懷</b>    </font>    <br />    湧金門外上船場。湖山堂。眾賢堂。到幾淒涼，城角夜吹霜。    <br />    誰識兩峰相對語，天慘慘，水茫茫。    <br />    月移疏影傍人牆。怕昏黃。又昏黃。舊日朱門，四聖暗飄香。    <br />    驛使不來春又老，南共北，斷人腸。   </p>   <p>    <font color=\"#FF6600\">     <b>江城子‧春興</b>    </font>    <br />    一年春事幾何空。杏花紅。海棠紅。看取枝頭，無語怨天公。    <br />    幸自一晴晴太暖，三日雨，五更風。    <br />    山中長自憶城中。到城中。望水東。說盡閒情，無日不匆匆。    <br />    昨日也同花下飲，終有恨，不曾濃。   </p>   <p>    <font color=\"#FF6600\">     <b>江城子‧和默軒初度韻</b>    </font>    <br />    書題拂拂洞庭香。朵雲黃。粲珠光。喚謫仙人，除是賀知章。    <br />    未老得閒閑到老，無一事，和詩忙。    <br />    是中曾著老人雙。送千觴。樂誰妨。世上輸贏，不似爛柯長。    <br />    晚入耆英年最少，空結客，少年場。   </p>   <p>    <font color=\"#FF6600\">     <b>江城子‧海棠花下燒燭詞</b>    </font>    <br />    紅攲醉袖殢欄杆。夜將闌。去難拚。燒蜜調峰，重照錦團欒。    <br />    春到洞房深處暖，方知道，月宮寒。    <br />    枝枝紅淚不曾乾。背人彈。語羞檀。欲睡心情，一似夢驚殘。    <br />    正自朦朧花下好，銀燭裡，幾人看。   </p>   <p>    <font color=\"#FF6600\">     <b>點絳唇‧瓶梅</b>    </font>    <br />    小閣橫窗，倩誰畫得梅梢遠。那回半面。曾向屏間見。    <br />    風雪空山，懷抱無荀倩。春堪戀。自羞片片。更逐東風轉。   </p>   <p>    <font color=\"#FF6600\">     <b>點絳唇‧和訪梅</b>    </font>    <br />    一雪蹉跎，蹇驢不載吟鞭去。夜聽春雨。踏雪差無苦。    <br />    待得花晴，總是遊人處。梅應許。小橋延佇。蜂蝶先成路。   </p>   <p>    <font color=\"#FF6600\">     <b>點絳唇‧寄情</b>    </font>    <br />    醉裡瞢騰，昨宵不記歸時候。自疑中酒。耿耿還依舊。    <br />    恨不能言，只是天相負。天知否。卷中人瘦。一似章台柳。   </p>   <p>    <font color=\"#FF6600\">     <b>點絳唇‧和鄧中甫晚春</b>    </font>    <br />    燕子池塘，亂紅過盡秋千晚。絮飛欲倦。正是簾初捲。    <br />    睡起無情，猶道天涯遠。羞勻面。乍驚紅淺。夢自無人見。   </p>   <p>    <font color=\"#FF6600\">     <b>點絳唇‧題畫</b>    </font>    <br />    韝指春寒，隴禽一片飛來雪。無言可說。暗啄相思結。    <br />    只影年深，也作關山別。翻成拙。落花時節。倩子規聲絕。   </p>   <p>    <font color=\"#FF6600\">     <b>點絳唇‧題畫</b>    </font>    <br />    虹玉橫簫，纖纖指按新聲作。參差重約。昨夜梁伊錯。    <br />    幾許閒愁，品字都忘卻。沈吟覺。一聲哀角。滿院殘花落。   </p>   <p>    <font color=\"#FF6600\">     <b>浣溪沙‧三月三日</b>    </font>    <br />    高臥何須說打乖。小籬過雨翠長街。緗桃定有踏青鞋。    <br />    晴日又思花處所，東風絕似柳情懷。人間安得酒如淮。   </p>   <p>    <font color=\"#FF6600\">     <b>浣溪沙‧壬午九日</b>    </font>    <br />    身是去年人尚健。心知十日事如常。眼前杯酒是重陽。    <br />    破帽簪萸攜素手，長歌藉草慰寒香。兒童怪我老來狂。   </p>   <p>    <font color=\"#FF6600\">     <b>浣溪沙‧虎溪春日</b>    </font>    <br />    春日春風掠鬢鬚。亂山相對擁寒爐。彩鞭金勝一時無。    <br />    自縷青絲成細柳，更堆殘雪當凝酥。兒童且莫唱皇都。   </p>   <p>    <font color=\"#FF6600\">     <b>浣溪沙‧壽陳敬之推官</b>    </font>    <br />    身是高人欲寢冰。引年可待進豨苓。無憂無患也身輕。    <br />    雪裡放囚天亦喜，平安騎鶴到家庭。今年春早為長生。   </p>   <p>    <font color=\"#FF6600\">     <b>浣溪沙‧壽陳敬之推官</b>    </font>    <br />    十日千機可復諧。郭郎感運豈仙才。人間自是少行媒。    <br />    直上扶搖須九萬，滿前星斗共昭回。又傳賈客向曾來。   </p>   <p>    <font color=\"#FF6600\">     <b>浣溪沙‧壽陳敬之推官</b>    </font>    <br />    暮暮相望夕甫諧。針樓巧巧似身材。下頭無數老人媒。    <br />    昨夜竹林那得見，朝來干鵲是空回。人間五日後能來。   </p>   <p>    <font color=\"#FF6600\">     <b>攤破浣溪沙‧潭上夜歸</b>    </font>    <br />    醉裡微寒著面醒。天風不展帽攲傾。行過溪深松雪下，夜三更。    <br />    白白野田鋪似月，瑽瑽沙路踏如冰。不見剡溪三百曲，一舟橫。   </p>   <p>    <font color=\"#FF6600\">     <b>攤破浣溪沙‧潭上夜歸</b>    </font>    <br />    澹澹胭脂淺著梅。溫柔不上避風台。若比杏桃真未識。奪銀胎。    <br />    汗面拭來慵傅粉，酒香濃後暗潮腮。嬌嫩不應醒似醉，倩誰猜。   </p>   <p>    <font color=\"#FF6600\">     <b>霜天曉角‧初春即事</b>    </font>    <br />    柳梢欲雪。十里煙明滅。曲曲欄杆轉影，教人憶、夜來月。    <br />    家人相對說。燈花還又結。凍雨村村鼛鼓，終不似、上元節。   </p>   <p>    <font color=\"#FF6600\">     <b>霜天曉角‧中秋對月</b>    </font>    <br />    烏雲汗漫。濁浪翻河漢。過盡千重魔障，堂堂地、一輪滿。    <br />    秋光還又半。簷聲初漏斷。不管滿身花露，已辦著、二更看。   </p>   <p>    <font color=\"#FF6600\">     <b>霜天曉角‧和中齋九日</b>    </font>    <br />    騎台千騎。有菊知何世。想見登高無處，淮以北、是平地。    <br />    老來無復味。老來無復淚。多謝白衣迢遞，吾病矣、不能醉。   </p>   <p>    <font color=\"#FF6600\">     <b>霜天曉角‧樓下梅一株，經冬無一花。      <br />      春半忽開，一萼梢頭，出萬紅中，因賦之     </b>    </font>    <br />    經年寂寞。已負花前約。忽向紅梅側畔，開點雪、有人覺。    <br />    不開何似莫。百梢才一萼。卻問壽陽宮額，兩三蕊、怎能著。   </p>   <p>    <font color=\"#FF6600\">     <b>霜天曉角‧壽吳蒙庵</b>    </font>    <br />    臞然如竹。自是天仙福。小小畫堂錦樣，聽人唱、鶴飛曲。    <br />    橙橘黃又綠。蟹到新篘熟。便做月三十斜，飲不盡、菊潭菊。   </p>   <p>    <font color=\"#FF6600\">     <b>霜天曉角‧壽陳敬之</b>    </font>    <br />    朝來微雪。又近長生節。造就一枝清絕，梅與雪、怎分別。    <br />    兩年心似月。除是天知得。手種春風千樹，一顆顆、待兒摘。   </p>   <p>    <font color=\"#FF6600\">     <b>霜天曉角‧壽張古岩</b>    </font>    <br />    明年七十。歌彩橋仙夕。見說嚴君平道，年年是、月初一。    <br />    同時同裡密。後今今又昔。便做伏生年紀，也未到、蹇吃吃。   </p>   <p>    <font color=\"#FF6600\">     <b>霜天曉角‧壽賈教</b>    </font>    <br />    良宵七七。又近中元日。橋上老人有約，後五日、重來覓。    <br />    嬋娟銀海出。木犀新雨濕。惟有延平劍氣，箕斗外、廣寒逼。   </p>   <p>    <font color=\"#FF6600\">     <b>壽蕭靜安，時歸永新</b>    </font>    <br />    歸來把菊。春甕今朝熟。苦苦留君不得，攜孺子、到汾曲。    <br />    廬山真面目。冰清還映玉。長笑歐公老懶，君且住、飲螺綠。其子昏燕氏。   </p>   <p>    <font color=\"#FF6600\">     <b>霜天曉角‧壽康臞山</b>    </font>    <br />    問春來未。也似辛壬癸。如此男兒五十，又過卻、孔融二。    <br />    畫堂孫子子。新桃如故壘。不管明朝後日，春滿眼、是千歲。   </p>   <p>    <font color=\"#FF6600\">     <b>卜算子‧元宵</b>    </font>    <br />    不是重看燈，重見河邊女。長是蛾兒作隊行，路轉風吹去。    <br />    十載廢元宵，滿耳番腔鼓。欲識樽前太守誰，起向樽前舞。   </p>   <p>    <font color=\"#FF6600\">     <b>菩薩蠻‧秋興</b>    </font>    <br />    芭蕉葉上三更雨。人生只合隨他去。便不到天涯。天涯也是家。    <br />    屏山三五疊。處處飛蝴蝶。正是菊堪看。東籬獨自寒。   </p>   <p>    <font color=\"#FF6600\">     <b>菩薩蠻‧湖南道中</b>    </font>    <br />    黃雞喔喔催人起。困不成眠窗似水。清露不曾寒。朝來起自難。    <br />    家人當睡美。又憶歸程幾。不管濕欄杆。芙蓉花自看。   </p>   <p>    <font color=\"#FF6600\">     <b>菩薩蠻‧春曉</b>    </font>    <br />    畫樑語透簾櫳曉。坼桐風送楊花老。細雨綠陰寒。羅襟只似單。    <br />    青門三里道。個個遊芳草。比似嫁來看，踏青難更難。   </p>   <p>    <font color=\"#FF6600\">     <b>菩薩蠻‧春日山行</b>    </font>    <br />    江波何似西湖曲。村煙相對峰南北。何處不青青。青青是漢塋。    <br />    長亭芳草路。寒食誰家墓。舊日厭殘紅。人行九里松。   </p>   <p>    <font color=\"#FF6600\">     <b>菩薩蠻‧丁丑送春</b>    </font>    <br />    殷勤欲送春歸去。白首題將斷腸句。春去自依依。欲歸無處歸。    <br />    天涯同是寓。握手留春住。小住碧桃枝。桃根不屬誰。   </p>   <p>    <font color=\"#FF6600\">     <b>菩薩蠻‧題醉道人圖</b>    </font>    <br />    八仙名姓當時少。汙樽牛飲同傾倒。惟有我公榮。旁人笑獨醒。    <br />    多年村落走。泥飲無升斗。入了玉門關。人生一醉難。   </p>   <p>    <font color=\"#FF6600\">     <b>好事近‧中齋惠念，賜詞俾壽，不勝歲寒兄弟之意</b>    </font>    <br />    ●後百年閑，元度自傷來暮。打破虛空無礙，共乘龍飛去。    <br />    更參末後句如何，此事未能付。前遇小橋風雪，是君詩成處。   </p>   <p>    <font color=\"#FF6600\">     <b>謁金門‧風乍起，約巽吾同賦海棠</b>    </font>    <br />    嬌點點。困倚春光欲軟。滴盡守宮難可染。濃欺紅燭豔。    <br />    寂寂露珠啼臉。翠袖不禁風颭。芳徑相逢驚笑靨。日長初睡轉。   </p>   <p>    <font color=\"#FF6600\">     <b>謁金門‧和巽吾重賦海棠</b>    </font>    <br />    花露濕。紅淚裛成珠粒。比似昭陽恩未得。睡來添醉色。    <br />    一笑嬌波滴滴。再顧羞潮拂拂。恨血千年明的皪。千年人共憶。   </p>   <p>    <font color=\"#FF6600\">     <b>謁金門‧和巽吾海棠韻</b>    </font>    <br />    遊賞競。看取落紅陣陣。花睡不成嬌似病。春寒空受盡。    <br />    舊日不知繁盛。欲飲如今無興。恨滿東風無綠鬢。東風還自恨。   </p>   <p>    <font color=\"#FF6600\">     <b>長相思‧喜晴</b>    </font>    <br />    上元晴。上元晴。待得晴時坐觸屏。山禽三兩聲。    <br />    欲歸城。未歸城。見說城中處處燈。明年處處行。   </p>   <p>    <font color=\"#FF6600\">     <b>憶秦娥‧中齋上元客散感舊，賦憶秦娥見屬，一讀淒然，隨韻寄情，不覺悲甚</b>    </font>    <br />    燒燈節。朝京道上風和雪。風和雪。江山如舊，朝京人絕。    <br />    百年短短興亡別。與君猶對當時月。當時月。照人燭淚，照人梅髮。   </p>   <p>驚雷節。梅花冉冉銷成雪。銷成雪。一年一度，為君腸絕。    <br />    古人長恨中年別。餘年又過新正月。新正月。不堪臨鏡，不堪垂髮。   </p>   <p>梅花節。白頭臥起餐氈雪。餐氈雪。上林雁斷，上林書絕。    <br />    傷心最是河梁別。無人共拜天邊月。天邊月。一樽對影，一編殘髮。   </p>   <p>收燈節。霖鈴又似鼇山雪。鼇山雪。今宵清絕，今宵愁絕。    <br />    老人似少終然別。癡癡更望春三月。春三月。花如人面，自羞餘髮。   </p>   <p>    <font color=\"#FF6600\">     <b>憶秦娥‧為曹氏胭脂閣歎</b>    </font>    <br />    春如昨。曉風吹透胭脂閣。胭脂閣。滿園茅草，冷煙城郭。    <br />    青衫淚盡樓頭角。佳人夢斷花間約。花間約。黃昏細雨，一枝零落。   </p>   <p>    <font color=\"#FF6600\">     <b>西江月‧新秋寫興</b>    </font>    <br />    天上低昂似舊，人間兒女成狂。夜來處處試新妝。卻是人間天上。    <br />    不覺新涼似水，相思兩鬢如霜。夢從海底跨枯桑。閱盡銀河風浪。   </p>   <p>    <font color=\"#FF6600\">     <b>西江月‧憶仙</b>    </font>    <br />    曾與回翁把手，自宜老子如龍。懷胎不敢問春冬。等待鞭鸞笞鳳。    <br />    昨夜又遲黃石，今朝重叩鴻濛。碧桃花下醉相逢。說盡鵬遊蝶夢。   </p>   <p>    <font color=\"#FF6600\">     <b>西江月‧石奇儀嘗授吾奇門式局，以為兵法至要，日持扇圖自衛</b>    </font>    <br />    玉帳傳心如鏡，青龍繞指成輪。塵中多少白頭人。乾裡尋壬難認。    <br />    世事說來都了，鬼神見也須瞋。迷槎問我是何津。向道先生晝困。   </p>   <p>    <font color=\"#FF6600\">     <b>清平樂‧石榴</b>    </font>    <br />    深紅半面。一似牆頭見。草樹池塘青一片。獨倚欄杆幾遍。    <br />    更誰絳袖朱唇。火雲相對英英。笑殺牡丹正午，離披不任看承。   </p>   <p>    <font color=\"#FF6600\">     <b>清平樂‧壽某翁</b>    </font>    <br />    君詞為壽。絕妙孫辛婦。但恨杯無露添酒。空等待梅花久。    <br />    喜君白首還玄。人間合信天緣。如此相從至老，我亦何倦餘年。   </p>   <p>    <font color=\"#FF6600\">     <b>歸國遙‧暮春遣興</b>    </font>    <br />    初雨歇。照水綠腰裙帶熱。楊花不做人情雪。    <br />    風流欲過前村蝶。羞成別。回頭卻恨春三月。   </p>   <p>    <font color=\"#FF6600\">     <b>昭君怨‧玩月</b>    </font>    <br />    月出東山之上。長憶御街人唱。恨我不能琴。有琴心。    <br />    徙倚秋波平瑩。漸久玉肌清冷。待更下欄杆。起來看。   </p>   <p>    <font color=\"#FF6600\">     <b>浣溪沙‧春日即事</b>    </font>    <br />    遠遠遊蜂不記家。數行新柳自啼鴉。尋思舊事即天涯。    <br />    睡起有情和畫卷，燕歸無語傍人斜。晚風吹落小瓶花。   </p>   <p>    <font color=\"#FF6600\">     <b>浣溪沙‧感別</b>    </font>    <br />    點點疏林欲雪天。竹籬斜閉自清妍。為伊憔悴得人憐。    <br />    欲與那人攜素手，粉香和淚落君前。相逢恨恨總無言。   </p>   <p>    <font color=\"#FF6600\">     <b>減字木蘭花‧玩月答蒙庵和詞</b>    </font>    <br />    何須翦紙。依舊一團圓照水。莫倚空寒。柳下池邊也只般。    <br />    君何忽忽。宇宙人生都是客。月在雲端。人自愁人不解看。   </p>   <p>    <font color=\"#FF6600\">     <b>減字木蘭花‧甲午九日午山作</b>    </font>    <br />    舊遊山路。落在秋陰最深處。風雨重陽。無蝶無花更斷腸。    <br />    天知老矣。莫累門生與兒子。不用登高。高處風吹帽不牢。   </p>   <p>    <font color=\"#FF6600\">     <b>減字木蘭花‧有感</b>    </font>    <br />    東風似客。醉裡落花南又北。客似東風。攜手斜陽一笑中。    <br />    佳人怨我。不寄江南春一朵。我怨佳人。憔悴江南不似春。   </p>   <p>    <font color=\"#FF6600\">     <b>減字木蘭花‧臘望初晴，月佳甚，有上元花柳意，不能忘情</b>    </font>    <br />    臘銷三五。月向雪山雲外吐。煙水黃昏。梅柳依稀笛斷魂。    <br />    今宵豫賞。便作香塵隨步想。莫待元宵。燈火零星雨寂寥。   </p>   <p>    <font color=\"#FF6600\">     <b>減字木蘭花‧乙亥上元</b>    </font>    <br />    無燈可看。雨水從教正月半。探繭推盤。探得千秋字字看。    <br />    銅駝故老。說著宣和似天寶。五百年前。曾向杭州看上元。   </p>   <p>    <font color=\"#FF6600\">     <b>減字木蘭花‧庚辰送春</b>    </font>    <br />    送春待曉。春是五更先去了。我醉方知。春正憐伊怕別伊。    <br />    留君不可。歸到海邊方憶我。做盡花歸。欲贈君時少一枝。   </p>   <p>    <font color=\"#FF6600\">     <b>減字木蘭花</b>    </font>    <br />    尚學林己丑壽旦，適歸廬陵。其先世相州人，居永和，今家臨川。   </p>   <p>相州錦好。待到相州人已老，潁水歸田。白鷺驚猜已十年。    <br />    太師尚父。晚遇明時方用武。大笑相逢。把酒家鄉是客中。   </p>   <p>    <font color=\"#FF6600\">     <b>減字木蘭花‧自述</b>    </font>    <br />    不能管得。欲雨能教天地黑。待得開晴。不用吾言也自行。    <br />    一杯亦醉。萬事無能吾欲睡。舊亦能詩。說舊時詩問是誰。   </p>   <p>    <font color=\"#FF6600\">     <b>減字木蘭花‧再用韻戲古岩出妾</b>    </font>    <br />    清歡昨日。十事不如人六七。試數從前。素素相從得幾年。    <br />    子兮子兮。再揀一枝何處起。翠釜峰駝。客好其如良夜何。   </p>   <p>    <font color=\"#FF6600\">     <b>減字木蘭花‧壽詞</b>    </font>    <br />    脾神喜樂。壽酒一杯勝服藥。過卻明朝。頂上新霜也合銷。    <br />    小春三日。便覺春暄梅影出。醉把梅看。比似茱萸更耐寒。   </p>   <p>    <font color=\"#FF6600\">     <b>山花子‧春暮</b>    </font>    <br />    東風解手即天涯。曲曲青山不可遮。如此蒼茫君莫怪，是歸家。    <br />    閶闔相迎悲最苦，英雄知道鬢先華。更欲徘徊春尚肯，已無花。   </p>   <p>    <font color=\"#FF6600\">     <b>山花子‧春暮</b>    </font>    <br />    此處情懷欲問天。相期相就復何年。行過章江三十里，淚依然。    <br />    早宿半程芳草路，猶寒欲雨暮春天。小小桃花三兩處，得人憐。   </p>   <p>    <font color=\"#FF6600\">     <b>柳梢青‧春感</b>    </font>    <br />    鐵馬蒙氈，銀花灑淚，春入愁城。笛裡番腔，街頭戲鼓，不是歌聲。    <br />    那堪獨坐青燈。想故國、高臺月明。輦下風光，山中歲月，海上心情。   </p>   <p>    <font color=\"#FF6600\">     <b>南歌子</b>    </font>    <br />    搔困麻仙爪，含暄忍客衣。夜長窗月露成幃。不說明朝風雨、自當歸。   </p>   <p>    <font color=\"#FF6600\">     <b>南歌子</b>    </font>    <br />    篘熟雙投美，香飄一縷絲。霜前雁到蟹螫持。自試小窗醉墨、作新詩。   </p>   <p>    <font color=\"#FF6600\">     <b>朝中措‧勸酒</b>    </font>    <br />    煉花為露玉為瓶。佳客為頻傾。耐得風霜滿鬢，此身合是金莖。    <br />    牆頭竹外，洞房初就，畫閣新成。嚼得梅花透骨，何愁不會長生。   </p>   <p>    <font color=\"#FF6600\">     <b>太常引‧和香岩上元韻</b>    </font>    <br />    便晴也是不曾晴。不怕金吾禁行。風雨動鄉情。夢燈火、揚州化城。    <br />    少年跌宕，誰家嬌小，繞帶到天明。昨夜月還生。但驚破、霓裳數聲。   </p>   <p>    <font color=\"#FF6600\">     <b>太常引‧壽李同知</b>    </font>    <br />    此公去暑似新秋。吏毒一句句。行縣勝監州。覺甘雨、隨車應求。    <br />    鷺清為酒，螺清為壽，起舞祝君侯。急召也須留。廿四考、中書到頭。   </p>   <p>    <font color=\"#FF6600\">     <b>玉樓春</b>    </font>    <br />    侯仲澤約飲螺山靈泉寺，余與鄧中甫候久，欲暮，歸，歸而侯至寺，相失。   </p>   <p>霜風不動晴明好。探梅有約城東道。橋邊失卻老仙期，城門落日人歸早。    <br />    野田一望迷芳草。除是騰空君後到。立馬三周黛佛頭，參差中路令人老。   </p>   <p>    <font color=\"#FF6600\">     <b>玉樓春‧乙酉九日</b>    </font>    <br />    龍山歌舞無人道。只說先生狂落帽。秋風亦是可憐人，要令天意知人老。    <br />    菊花不為重陽早。自愛古人詩句惱。與君鄭重說殘年，殘年惟有重陽好。   </p>   <p>    <font color=\"#FF6600\">     <b>烏夜啼‧初夏</b>    </font>    <br />    猶疑薰透簾櫳。是東風。不分榴花更勝、一春紅。    <br />    新雨過，綠連空。蝶飛慵。閑過綠陰深院、小花濃。   </p>   <p>    <font color=\"#FF6600\">     <b>烏夜啼‧中秋</b>    </font>    <br />    素娥醉語曾留。又中秋。待得重圓誰妒、兩悠悠。    <br />    向愁旱，今愁水，沒中洲。看取明朝晴去、不須愁。   </p>   <p>    <font color=\"#FF6600\">     <b>烏夜啼‧中秋</b>    </font>    <br />    何年似永和年。記湖船。如此晴天無處、望新煙。    <br />    江南女，裙四尺，合秋千。昨日老人曾見、久潸然。   </p>   <p>    <font color=\"#FF6600\">     <b>行香子‧和北客問梅，白氏，長安人</b>    </font>    <br />    雪履無痕。溪影傳神。著坡詩、請自清溫。    <br />    朝朝不去，夕夕空勤。似夢中雲，雲外雪，雪中春。    <br />    四野昏昏。匹馬巡巡。揀一枝、寄與芳樽。    <br />    更誰興到，於我情真。是白家賓，江南路，隴頭人。   </p>   <p>    <font color=\"#FF6600\">     <b>行香子‧次草窗憶古心公韻</b>    </font>    <br />    玉立風塵。光動黃銀。便談文、也到夜分。    <br />    無人燭下，壁上傳神。記老婆心，寒士語，道人身。    <br />    極意形容，下語難親。更萬分、無一分真。    <br />    醉翁去後，往往愁人。願滴山泉，銜丘塚，化龍雲。   </p>   <p>    <font color=\"#FF6600\">     <b>行香子‧疊韻</b>    </font>    <br />    海水成塵。河水無銀。恨幽明、我與公分。    <br />    青山獨往，回首傷神。歎魏闕心，磻石魄，汨羅身。    <br />    除卻相思，四海無親。識風流、還賀季真。    <br />    而今天上，笑謫仙人。但病傷春，愁厭雨，淚看雲。   </p>   <p>    <font color=\"#FF6600\">     <b>行香子‧探梅</b>    </font>    <br />    月露吾痕。雪得吾神。更荒寒、不傍人溫。    <br />    山人去後，車馬來勤。但夢朝雲，愁暮雨，怨陽春。    <br />    說著東昏。記著南巡。淚盈盈、檀板金樽。    <br />    憐君素素，念我真真。歎古來言，新樣客，舊時人。   </p>   <p>    <font color=\"#FF6600\">     <b>品令‧聞鶯</b>    </font>    <br />    滿庭芳草。更昨日、落紅如掃。綠陰正似人懷抱。一聲睍睆，春色何曾老。    <br />    幸自不須人起早。寂寞如相惱。舊時聞處青門道。禁煙時候，柳下人家好。   </p>   <p>    <font color=\"#FF6600\">     <b>鵲橋仙‧題陳敬之扇</b>    </font>    <br />    乘鸞著色，癡蠅誤拂。不及羲之醉墨。偶然入手送東陽，便看取、薰時清適。    <br />    清風去暑，閑題當日。宰相紗籠誰識。封丘門外定何人，這一點、瞞他不得。   </p>   <p>    <font color=\"#FF6600\">     <b>鵲橋仙‧壽臞山母</b>    </font>    <br />    看人擲果，看人罷織。難得團欒七夕。蟠桃只在屋東頭，慶西母、年開八帙。    <br />    去年今日，今年今日。添個曾孫抱膝。人間樂事有多般，算此樂、人間第一。   </p>   <p>    <font color=\"#FF6600\">     <b>鵲橋仙‧自壽二首</b>    </font>    <br />    輕風澹月，年年去路。誰識小年初度。橋邊曾弄碧蓮花，悄不記、人間今古。    <br />    吹簫江上，沾衣微露。依約淩波曾步。寒機何意待人歸，但寂歷、小窗斜雨。   </p>   <p>天香吹下，煙霏成路。颯颯神光暗度。橋邊猶記泛槎人，看赤岸、苔痕如古。    <br />    長空皓月，小風斜露。寂寞江頭獨步。人間何處得飄然，歸夢入、梨花春雨。   </p>   <p>    <font color=\"#FF6600\">     <b>一翦梅‧和人催雪</b>    </font>    <br />    萬事如花不可期。花不堪持。酒不堪持。江天雪意使人迷。翦一枝枝。歌一枝枝。    <br />    歌者不來今幾時。姜影無詞。張影無詞。不歌不醉不成詩。歌也遲遲。雪也遲遲。   </p>   <p>    <font color=\"#FF6600\">     <b>一翦梅‧和敖秋崖為小孫三載壽謝</b>    </font>    <br />    人生總受業風吹。三贈兒兒。八十兒兒。深閨空谷把還持。啼看人知。啼怕人知。    <br />    客中自種綠猗猗。月下橫枝。雪下橫枝。樽前百歲且開眉。今歲今時。前歲今時。   </p>   <p>    <font color=\"#FF6600\">     <b>夜飛鵲‧七夕</b>    </font>    <br />    何曾見飛渡，年又年癡。今古相望猶疑。朱顏一去似流水，斷橋魂夢參差。    <br />    何堪更嗟遲暮，聽旁人說與，此夕佳期。深深代籍，盼悠悠、北地胭脂。    <br />    誰寄揚州破鏡，遍海角天涯，空待人歸。自小秦樓望巧，吳機回錦，歌舞為誰。    <br />    星萍耿耿，算歡娛、未省流離。但秋衾夢淺，雲閑曲遠，薄命同時。   </p>   <p>    <font color=\"#FF6600\">     <b>疏影‧催雪</b>    </font>    <br />    香篝素被。聽花犯低低，瑤花開未。長記那時，熾炭圍爐，瘦妻換酒行試。    <br />    党家人在銷金帳，約莫是、打圍歸際。又誰知、別憶烹茶，冷落故家愁思。    <br />    聞道滕驕巽懶，今朝待檄與，翻雲須易。白白不成，又不教晴，做盡黃昏情味。    <br />    銀河本是冰冰底。怎忍向、東風成水。待滿城、玉宇瓊樓，卻報臥廬人起。   </p>   <p>    <font color=\"#FF6600\">     <b>摘紅英‧賦花朝月晴</b>    </font>    <br />    花朝月。朦朧別。朦朧也勝簷聲咽。親曾說。令人悅。落花情緒，上墳時節。    <br />    花陰雪。花陰滅。柳風一似秋千掣。晴未決。晴還缺。一番寒食，滿村啼鷢。   </p>   <p>    <font color=\"#FF6600\">     <b>千秋歲‧和尚學林壽筵即席</b>    </font>    <br />    新篘熟也，借問誰家早。梅影裡，蜂兒繞。    <br />    三更殘月上，一夜霜天曉。溪橋小，春風有意年年到。    <br />    當年青鳥去，落葉無人掃。銅柱仄，瑤池老。    <br />    殘鐘長樂樹，墜馬咸陽道。空回首，御街人賣南京棗。   </p>   <p>    <font color=\"#FF6600\">     <b>促拍醜奴兒‧辛巳除夕</b>    </font>    <br />    送歲可無詩。得團欒、忍不開眉。    <br />    不記去年今夕夢，江東懷抱，江西資訊，舍北妻兒。    <br />    五十扊    <a target=\"_blank\" href=\"http://140.111.34.46/dict/fonts/9675.gif\">●</a>炊。待五十、富貴成癡。    <br />    百年苦樂乘除看，今年一半，明年一半，更似兒時。   </p>   <p>    <font color=\"#FF6600\">     <b>促拍醜奴兒‧有感</b>    </font>    <br />    世事莫尋思。待說來、天也應悲。    <br />    百年已是中年後，西州垂淚，東山攜手，幾個斜暉。    <br />    也莫苦吟詩。苦吟詩、待有誰知。    <br />    多少不是無才氣，文時不遇，武時不遇，更說今時。   </p>   <p>    <font color=\"#FF6600\">     <b>最高樓‧壽秋水</b>    </font>    <br />    銀河水，洗得世間清。山色雨餘青。老子綸巾棋別墅，人家鼾睡柝秋城。    <br />    定誰勞，定誰福，定誰能。    <br />    常恨著、景升兒不似。又恨著、景升牛小耳。空相望，愧平生。    <br />    我欲臨風扶玉樹，自攀承露酌金莖。看昆明，鱗石長，海桑晴。   </p>   <p>    <font color=\"#FF6600\">     <b>最高樓‧壬辰壽王城山八十</b>    </font>    <br />    朱頂字，八十正平頭。添作八千秋。無能也自收郿塢，到今恨不貶潮州。    <br />    看幾人，炎又冷，老還羞。    <br />    也不學、太公忙把火。也不學、申公輪轉磨。休莫莫，莫休休。    <br />    小遲授業何曾吃，更遲食乳不須愁。且從容，某水釣，某丘遊。   </p>   <p>    <font color=\"#FF6600\">     <b>最高樓‧和詠雪</b>    </font>    <br />    非是雪，只是玉樓成。屑不盡雲英。東邊老樹頹然折，西頭稚柳爆然聲。    <br />    試平安，松丈丈，竹兄兄。    <br />    有誰向、金船呼小玉。又誰憐、紙帳夢飛瓊。怪疏影，墜娉婷。    <br />    喚起老張寒蔌蔌，好歌白雪與君聽。但黨家，人笑道，太粗生。   </p>   <p>    <font color=\"#FF6600\">     <b>最高樓‧再和詠雪</b>    </font>    <br />    花上雪。信手撚來成。屑不就瓊英。昨朝已見詩成卷，今朝又試曲成聲。    <br />    更催催，莫不做，水仙兄。    <br />    終須待、晴時攜斗酒。更須待、老夫吟數首。休更疊，●娉婷。    <br />    已無翠鳥傳花信，又無羯鼓與花聽。更催催，遲數日，是春生。   </p>   <p>    <font color=\"#FF6600\">     <b>桂枝香</b>    </font>    <br />    寄楊州馬觀復。時新舊侯交惡，甚思去年中秋泛月，感恨雜言。   </p>   <p>吹簫人去。但桂影徘徊，荒杯承露。東望芙蓉縹緲，寒光如注。    <br />    去年夜半橫江夢，倚危檣、參差曾賦。茫茫角動，回舟盡興。未驚鷗鷺。    <br />    情知道、明年何處。漫待客黃樓，塵波前度。二十四橋，頗有杜書記否。    <br />    二三子者今如此。看使君、角巾東路。人間俯仰，悲歡何限，團圓如故。   </p>   <p>    <font color=\"#FF6600\">     <b>臨江仙</b>    </font>    <br />    代賀丞相兩國夫人生日並序甲子之秋，九月吉日，大丞相國公壽母兩國太夫人    <br />    初度，謹上小詞，用獻為王母三千年之曲。   </p>   <p>丞相袞衣朝戲彩，年年慶事如新。樽前一笑共兒孫。人間傳壽酒，天上送麒麟。    <br />    縹緲祥煙連北闕，天顏有喜生春。蓬萊清淺海光平。今年初甲子，重試碧桃根。   </p>   <p>    <font color=\"#FF6600\">     <b>臨江仙‧壽劉教</b>    </font>    <br />    聞道城東鶴會，欣然一笑乘風。不知一鶴在牆東。神仙人不識，未始出吾宗。    <br />    弟子有年于此，先生之道如龍。碧桃花子落壺中。化為三五粒，元是北邊松。   </p>   <p>    <font color=\"#FF6600\">     <b>臨江仙‧壬午七夕</b>    </font>    <br />    天際何分南與北，五更縱又成橫。夜來拾得斷河星。化為一片石，持去問君平。    <br />    老大看天一笑，兒童問我須應。向來牛女本無名。要知天上事，亦似謗先生。   </p>   <p>    <font color=\"#FF6600\">     <b>臨江仙‧將孫生日賦</b>    </font>    <br />    二十年前此日，女兄慶我生兒。簪萱弄彩聽孫啼。典衣沽美酒，數待冠昏時。    <br />    亂後飄零獨在，紫荊墓棘風吹。樽前萬事莫尋思。兒童看有子，白髮故應衰。   </p>   <p>    <font color=\"#FF6600\">     <b>臨江仙‧賀默軒</b>    </font>    <br />    舊日詩腸論斗酒，風流懷抱如傾。幾年不聽渭城聲。樽前無賀老，卷裡少彌明。    <br />    聞說語言都好，便應步履全輕。長生第一是風僧。額前書八十，能說又能行。   </p>   <p>    <font color=\"#FF6600\">     <b>臨江仙‧訪梅</b>    </font>    <br />    西曲罥衣迷去路，雪銷斷岸無痕。尋花不擬到前村。暖風初轉袖，小徑忽開門。    <br />    卻憶臨塘橋下馬，暗香不是黃昏。人生南北與誰論。嶺梅花樹下，閑聽蜜蜂喧。   </p>   <p>    <font color=\"#FF6600\">     <b>臨江仙‧謝友人</b>    </font>    <br />    老去尚呼張丈，醉中自惜熊兒。越王臺上鷓鴣啼。三朝臣不遇，無復好文時。    <br />    情緒幽幽似結，鬢絲索索禁吹。病來魂不到相思。散人腰已散，倚杖歎吾衰。   </p>   <p>    <font color=\"#FF6600\">     <b>臨江仙‧曉晴</b>    </font>    <br />    海日輕紅通似臉，小窗明麗新晴。滿懷著甚是真情。不知春睡美，為愛曉寒輕。    <br />    說似吳山樓萬疊，雪銷未盡宮城。湖邊柳色漸啼鶯。才聽朝馬動，一巷賣花聲。   </p>   <p>    <font color=\"#FF6600\">     <b>臨江仙‧有感</b>    </font>    <br />    過雁天邊信息，兩宮池上心情。沈思海角憤難平。山風欺客夢，耿耿到天明。    <br />    幸自不爭名利，閒愁夜夜如驚。明朝鬢白兩三莖。世人都不念，似汝復何成。   </p>   <p>    <font color=\"#FF6600\">     <b>臨江仙‧有感</b>    </font>    <br />    睡過花陰一丈，愁深酒力千鍾。夢魂不得似遊蜂。瓶花無密約，到處自神通。    <br />    天上西湖似錦，人間驕馬如龍。今年不與去年同。飄零終不恨，難與故人逢。   </p>   <p>    <font color=\"#FF6600\">     <b>臨江仙‧端午</b>    </font>    <br />    幸自不須端帖子，閑中一句如無。愛他午日午時書。惟應三五字，便是辟兵符。    <br />    久雨石鯨未沒，小風紈扇相疏。邀朋一笑共菖蒲。去年初禁酒，今日漫提壺。   </p>   <p>    <font color=\"#FF6600\">     <b>臨江仙‧坐悟</b>    </font>    <br />    我去就他甚易，他來認我良難。悟時到處是壺天。古詩尋一句，危坐看香煙。    <br />    金玉滿堂不守，菁華歲月空遷。從今飽飯更安眠。丹經都不看，閑坐一千年。   </p>   <p>    <font color=\"#FF6600\">     <b>臨江仙‧辛巳端午和陳簡齋韻</b>    </font>    <br />    舊日採蓮羞半面，至今回首匆匆。夢穿斜日水雲紅。癡心猶獨自，等待鄭公風。    <br />    海上頹雲潮不返，側身空墮遼東。人間天上幾時同。宮衣元不遇，無語醉醒中。   </p>   <p>    <font color=\"#FF6600\">     <b>臨江仙‧閒居感舊</b>    </font>    <br />    昔走都門終夜雨，明朝泥淖堪驚。疏疏點點忽雞鳴。數峰青似染，快活早來晴。    <br />    十五年間春夢斷，亂山寒食清明。無人挑菜踏青行。青鳩啼雨外，閑聽寺中聲。   </p>   <p>    <font color=\"#FF6600\">     <b>鷓鴣天‧九日</b>    </font>    <br />    白白江南一信霜。過都字不到衡陽。老嘉破帽並吹卻，未省西風似此狂。    <br />    攀北斗，酌天漿。月香滿似菊花黃。神仙暗度龍山劫，雞犬人間百戰場。   </p>   <p>    <font color=\"#FF6600\">     <b>鷓鴣天‧壽康教</b>    </font>    <br />    白髮平津起褎然。燕飛定遠望生還。世間最有團欒樂，又是平平過一年。    <br />    銀信近，玉鞭先。東來西去爵銜鱣。人生有命遲遲好。且喜稱觴壽母前。   </p>   <p>    <font color=\"#FF6600\">     <b>鷓鴣天‧壽趙松廬</b>    </font>    <br />    占得春風五日先。至今住處是開元。寫真若遇丹元子，只著當時宮錦船。    <br />    松戴雪，自蒼然。八公花下少如前。看來天上多辛苦，且住人間五百年。   </p>   <p>    <font color=\"#FF6600\">     <b>鷓鴣天‧和謝胡盤居貺橘為壽</b>    </font>    <br />    自入孤山分外香。南枝不改舊時妝。為曾盤裡承青眼，一見溪頭道勝常。    <br />    商山樂，又相羊。上方不復記傳觴。橘中個個盤深窈，依倚東風局意長。   </p>   <p>    <font color=\"#FF6600\">     <b>鷓鴣天‧迎春</b>    </font>    <br />    去年太歲田間土，明日香煙壁下塵。馬上新人紅又紫，眼前歌妓送還迎。    <br />    釵頭燕，勝金紃。燕歌趙舞動南人。遺民植杖唐巾起，閑伴兒童看立春。   </p>   <p>    <font color=\"#FF6600\">     <b>鷓鴣天‧立春後即事</b>    </font>    <br />    舊日桃符管送迎。燈球爆竹鬥先贏。鹿門亂走團欒久，才到城門有鼓聲。    <br />    梅弄雪，柳窺晴。殘年猶自冷如冰。欲知春色招人醉，須是元宵與踏青。   </p>   <p>    <font color=\"#FF6600\">     <b>鷓鴣天‧贈妓</b>    </font>    <br />    暖逼酥枝漸漸融。雙飛誰識蝶雌雄。歌聲已逐行雲去，花片偏來酒盞中。    <br />    眉月冷，畫樓空。酒闌猶未見情鍾。直須把燭穿花帳，方見佳人玉面紅。   </p>   <p>    <font color=\"#FF6600\">     <b>青玉案</b>    </font>    <br />    微晴渡觀桃，非復前日彌望之盛，獨可十數樹耳。蓋以此間人摘實之苦，    <br />    自伐去也。歸途悄然念之，作此以示同行。   </p>   <p>稠塘舊是花千樹。曾泛入、溪深誤。前度劉郎重喚渡。    <br />    漫山寂寂，年時花下，往往無尋處。    <br />    一年一度相思苦。恨不拋人過江去。及至來時春未暮。    <br />    兔葵燕麥，冷風斜雨，長恨稠塘路。   </p>   <p>    <font color=\"#FF6600\">     <b>青玉案‧用辛稼軒元夕韻</b>    </font>    <br />    雪銷未盡殘梅樹。又風送、黃昏雨。長記小紅樓畔路。    <br />    杵歌串串，鼓聲疊疊，預賞元宵舞。    <br />    天涯客鬢愁成縷。海上傳柑夢中去。今夜上元何處度。    <br />    亂山茅屋，寒爐敗壁，漁火青熒處。   </p>   <p>    <font color=\"#FF6600\">     <b>青玉案‧壽老登八十六歲，戊午六月十七日</b>    </font>    <br />    里中上大人誰大。人上大、仁難作。八十六翁閑處坐。    <br />    小生懶惰。近來高臥。忘卻今朝賀。    <br />    甲申還是連珠麼。剩有老人星一個。白髮朱顏堪婆娑。    <br />    靈光殿火。昆明劫過。角綺園黃我。   </p>   <p>    <font color=\"#FF6600\">     <b>青玉案‧暮春旅懷</b>    </font>    <br />    無腸可斷聽花雨。沈沈已是三更許。如此殘紅那得住。    <br />    一春情緒。半生羈旅。寂寞空山語。    <br />    霖鈴不是相思阻。四十平分猶過五。漸遠不知何杜宇。    <br />    不如歸去。不如歸去。人在江南路。   </p>   <p>    <font color=\"#FF6600\">     <b>踏莎行‧雨中觀海棠</b>    </font>    <br />    命薄佳人，情鍾我輩。海棠開後心如碎。斜風細雨不曾晴，倚欄滴盡胭脂淚。    <br />    恨不能開，開時又背。春寒只了房櫳閉。待他晴後得君來，無言掩帳羞憔悴。   </p>   <p>    <font color=\"#FF6600\">     <b>踏莎行‧上元月明，無燈，明日霰雨屢作</b>    </font>    <br />    璧彩籠塵，金吾掠路。海風吹斷樓臺霧。無人知是上元時，一夜月明無著處。    <br />    早是禁煙，朝來凍雨。東風自放銀花樹。雪晴須有踏青時。不成也待明年去。   </p>   <p>    <font color=\"#FF6600\">     <b>踏莎行‧上元月明，無燈，明日霰雨屢作</b>    </font>    <br />    北望蝶山，西迷鳳苑。匆匆醉裡題詩滿。黃花只似去年黃，去年人去黃花遠。    <br />    雨壓城荒，丘園路斷。卻晴又恨公來晚。依稀自唱古人詩，明年此會知誰健。   </p>   <p>    <font color=\"#FF6600\">     <b>踏莎行‧上元月明，無燈，明日霰雨屢作</b>    </font>    <br />    松偃成陰，荷香去暑。過溪似是東林路。不知宿昔有誰來，寺門同聽催詩雨。    <br />    北馬依風，涼蟬咽暮。城門半帶東陵圃。江南不是米元暉，無人更得滄洲趣。   </p>   <p>    <font color=\"#FF6600\">     <b>櫻桃詞</b>    </font>    <br />    珠壓相於，胭脂同傅。樊家更共誰家語。梢頭結取一番愁，玉簫不會雙雙侶。    <br />    風送流鶯，前歌後舞。並桃欲吐含來住。雙飛燕子自相銜，會教唇舌調鸚鵡。   </p>   <p>    <font color=\"#FF6600\">     <b>燭影搖紅‧嘲王槐城獨賞無月</b>    </font>    <br />    老子婆娑，那回也上南樓去。素娥有恨隱雲屏，元是嬌癡故。鸞扇徘徊未許。    <br />    耿多情、為誰堪訴。使君愁絕，獨倚欄杆，後期無據。    <br />    有酒如船，片雲掃盡霓裳露。他時與客更攜魚，猶記臨皋路。因念南羈北旅。    <br />    醉烏烏、憑君楚舞。問君不見，璧月詞成，樓西沈處。   </p>   <p>    <font color=\"#FF6600\">     <b>燭影搖紅‧丙子中秋泛月</b>    </font>    <br />    明月如冰，亂雲飛下斜河去。旋呼艇子載簫聲，風景還如故。嫋嫋餘懷何許。    <br />    聽樽前、嗚嗚似訴。近年潮信，萬里陰晴，和天無據。    <br />    有客秋風，去時留下金盤露。少年終夜奏胡笳。誰料歸無路。同是江南倦旅。    <br />    對嬋娟、君歌我舞。醉中休問，明月明年，人在何處。   </p>   <p>    <font color=\"#FF6600\">     <b>燭影搖紅‧立春日雪，和秋崖韻</b>    </font>    <br />    春日江郊，素娥吹下銀幡舞。東風點點亂茶煙，留到明朝否。掩袖凝寒不語。    <br />    漫黏酥、枝枝縷縷。斷腸何似，飛絮多時，落梅深處。    <br />    仙掌擎來，翠眉斂半看成露。驚沙馬上面簾輕，誰貴氈廬主。多少高陽伴侶。    <br />    到如今、沈冥幾許。乘槎相問，萬里銀河，欲歸無路。   </p>   <p>    <font color=\"#FF6600\">     <b>念奴嬌‧槐城賦以自壽，又和韻見壽，三和謝之</b>    </font>    <br />    先生自壽，擁衾寒、重賦淩雲遊意。我有大兒孔文舉，弱冠駸駸暮齒。    <br />    桃已三偷，樹猶如此，前度花開幾。蓬萊可塞，還童卻老無計。    <br />    為此援筆翩翩，大江東去，好似歌頭起。寄與兩家孫又子，長看以文為戲。    <br />    某所某公，同年同月，誰翦招魂紙。前三例好，不須舉後三例。   </p>   <p>    <font color=\"#FF6600\">     <b>念奴嬌</b>    </font>    <br />    枯寒生晚，復何似、張緒少年時意。薄命不逢何至此，滿眼啼妝齲齒。    <br />    城是城非，年來年去，萬八千能幾。半癡半了，更癡兒計孫計。    <br />    回首仕已半生，仕何如已，已矣羞拈起。幸有橘丸丸日大，且復從公圍戲。    <br />    若論彈文，更書謗篋，吾歷無餘紙。多年致仕，大都有甚恩例。   </p>   <p>    <font color=\"#FF6600\">     <b>念奴嬌</b>    </font>    <br />    吾年如此，更夢裡、猶作狼居胥意。千首新詩千斛酒，管甚侯何侯齒。    <br />    員嶠波翻，瀛洲塵敗，吾屐能銷幾。經丘尋壑，是他早計遲計。    <br />    猶記辰巳嗟嗟，故人賀我，且勉呼君起。五十不來來過二，方悟人言都戲。    <br />    以我情懷，借公篇韻，恨不天為紙。余生一笑，不須邴曼容例。   </p>   <p>    <font color=\"#FF6600\">     <b>念奴嬌‧和臞山用槐城韻見壽</b>    </font>    <br />    滄洲一葉，待借君、回我爐亭春意。突兀靈光無立壁，八面江風寒齒。    <br />    響屧廊深，籠門檻赤，數月今才幾。千年未論，豈無數十年計。    <br />    我本高臥牆東，何知人事，推枕為君起。憔悴庚寅何足記，不覺聯翩賓戲。    <br />    白雪陽春，黃雞唱日，絕少澄心紙。我歌草草，和章有例還例。   </p>   <p>    <font color=\"#FF6600\">     <b>念奴嬌‧酬王城山</b>    </font>    <br />    兩丸日月，細看來、也是樊籠中物。點點山河經過了，拔幟幾番殘壁。    <br />    白是沙堤，蒼然吳楚，一片成氈雪。此時把酒，舊詞還是坡傑。    <br />    歌罷公瑾當年，天長地久，柳與梅都發。幾許閒愁斜照裡，掌上漚生漚滅。    <br />    滄海桑枯，東陵瓜遠，總不關渠發。簪花起舞，可憐今夕無月。   </p>   <p>    <font color=\"#FF6600\">     <b>乳燕飛</b>    </font>    <br />    王朋益僉事夜坐文江之上，屢稱赤壁之遊樂，酒余索賦，因取坐間語參差述之。   </p>   <p>赤壁之遊樂。但古今、風清月白，更無坡作。矯首中洲公何許，共我橫江孤鶴。    <br />    把手笑、孫劉寂寞。頗有使君如今否，看青山、似我多前卻。幾見我、伴清酌。    <br />    江心舊豈非城郭。撫千年、桑田海水，神遊非昨。對影三人成六客，更倚歸舟夜泊。    <br />    尚聽得、江城愁角。渺渺美人兮南浦，耿餘懷、感淚傷離索。天正北，繞飛鵲。   </p>   <p>    <font color=\"#FF6600\">     <b>乳燕飛‧壽周耐軒</b>    </font>    <br />    曾授茅山記。共當年、二百七十，又三甲子。昨上雲台占雲物，占得景風南至。    <br />    又恰是、封侯千歲。行遍神州河洛外，早歸來、庭下槐陰翠。春萬戶，共生意。    <br />    溪翁圖是參同契。想金丹、圓成功行，活人相似。顧我樽前歌赤壁，生子當如此耳。    <br />    笑華髮、東坡年幾。弟不如人今老矣，看龍頭、霄漢雌龍尾。呼白石，為公起。   </p>   <p>    <font color=\"#FF6600\">     <b>乳燕飛</b>    </font>    <br />    飲海棠花下，說放翁記劍南宣華園日報開及幾分，聞五分亟往。因美放翁記此    <br />    ，足為後人開遊賞之趣。蓋花開三日色變，五日則後半開者盛，先半開者落矣    <br />    。歌述此意，使觀者有省。   </p>   <p>過雨城西路。看輕雲、弄日花間，微寒如霧。誰是宣華門守者，報我十分開五。    <br />    便痛飲、能銷幾度。寄語後來看花客，待看花、莫待開成樹。成樹也，半為土。    <br />    佺巢蜀錦今何許。記西湖、聚景村莊，王亭謝墅。冷落柯丘二三子，更問何園韓圃。    <br />    悄一笑、回車竹所，點點守宮包紅淚，縱傾城、一顧傾城顧。家國事，正何與。   </p>   <p>    <font color=\"#FF6600\">     <b>瑞鶴仙‧壽翁丹山</b>    </font>    <br />    正丹翁初度。對花滿江城，曉鶯欲語。崆峒在何處。漸雨過農郊，勸耕問路。    <br />    州人爭覷。問坡老、重來是否。把看燈、傳說風流，八境盡圖新句。    <br />    如許。老子文章，揮毫立馬，脫靴嫌汙。太平易作。聽父老，歌襦褲。    <br />    願使君小住，五風十雨。重見一稃三黍。又天邊、飛詔殷勤，說相將去。   </p>   <p>    <font color=\"#FF6600\">     <b>高陽臺‧和巽吾韻</b>    </font>    <br />    雨枕鶯啼，露班燭散，御街人賣花窠。過眼無情，而今魂夢年多。    <br />    百錢曳杖橋邊去，問幾時、重到明河。便人間，無了東風，此恨難磨。    <br />    落紅點點入頹波。任歸春到海，海又成渦。江上兒童，抱茅笑我重過。    <br />    蓬萊不漲枯魚淚，但荒村、敗壁懸梭。對殘陽，往往無成，似我蹉跎。   </p>   <p>    <font color=\"#FF6600\">     <b>聲聲慢‧九日泛湖遊壽樂園賞菊，時海棠花開，即席命賦</b>    </font>    <br />    西風墜綠。喚起春嬌，嫣然困倚修竹。落帽人來，花豔乍驚郎目。    <br />    相思尚帶舊子，甚淒涼、未忺妝束。吟鬢底，伴寒香一朵，並簪黃菊。    <br />    卻待金盤華屋。園林靜、多情怎禁幽獨。蛺蝶應愁，    <br />    明日落紅難觸，那堪雁霜漸重，怕黃昏、欲睡未足。翠袖冷，且莫辭。花下秉燭。   </p>   <p>    <font color=\"#FF6600\">     <b>漢宮春‧壬午開爐日戲作</b>    </font>    <br />    雨入輕寒，但新篘未試，荒了東籬。朝來暗驚翠袖，重倚屏幃。    <br />    明窗麗閣，為何人、冷落多時。催重頓，妝台側畔，畫堂未怕春遲。    <br />    漫省茸香粉暈，記去年醉裡，題字傾攲。紅爐未深乍暖，兒女成圍。    <br />    茶香疏處，畫殘灰、自說心期。容膝好，團欒分芋，前村夜雪初歸。   </p>   <p>    <font color=\"#FF6600\">     <b>漢宮春‧歲盡得巽吾寄溪南梅相憶韻</b>    </font>    <br />    疏影橫斜，似故人安道，只在前溪。年年望雪待月，漫倚吟磯。    <br />    千紅萬紫，到春來、也是尋思。君不見，永陽江上，殘梅冷雨絲絲。    <br />    有幾情人似我，漫騎牛臥笛，亂插繁枝。市門索笑憔悴，便作新知。    <br />    城樓畫角，又無花、只落空悲。但傳說，壽陽一片，何曾迎面看飛。   </p>   <p>    <font color=\"#FF6600\">     <b>洞仙歌‧壽中甫</b>    </font>    <br />    也曾海上，啖如瓜大棗。海上歸來相公老。    <br />    畫堂深、滿引明月清風，家山好、一笑塵生蓬島。    <br />    六年春易過，贏得清陰，到處持杯藉芳草。    <br />    看明年此日，人在黃金臺上，早整頓、乾坤事了。    <br />    但細數齊年幾人存，更宰相高年，幾人能到。   </p>   <p>    <font color=\"#FF6600\">     <b>洞仙歌‧器之高誼，取前月青山洞仙歌華余重壽，走筆謝之</b>    </font>    <br />    有客從余，不計余無酒。袖有蟠桃為君壽。歎此桃再熟，也須年後。    <br />    甚辦得，轉盼個偷桃手。菊潭三十斛，月又月添，天賦先生日更久。    <br />    但黃楊長寸，閏年倒寸，似恁得到梧宮甚時候。    <br />    客又道奇特是陽生，後七日相看，醉春風柳。   </p>   <p>    <font color=\"#FF6600\">     <b>齊天樂‧端午和韻</b>    </font>    <br />    枝頭雨是青梅淚。翻作一江春水。魚腹魂銷，龍舟叫徹，不了湖亭張戲。    <br />    滿庭芳芷。正艾日高高，葛風細細。試比陳人，人間除我更誰似。    <br />    浮沈君共我裡。記薰廊待對，聞雞蹴起。昨日蟾蜍，明朝蠅虎，身與渠衰更悴。    <br />    老夫病已。任採綠採苓，為師為帝。但有昌陽，倩酤扶路醉。   </p>   <p>    <font color=\"#FF6600\">     <b>齊天樂</b>    </font>    <br />    節庵和示中齋端午齊天樂詞，有懷其弟海山之夢。昨亦嘗和中齋此韻，感節庵此意    <br />    ，復不能自已，儻見中齋及之。   </p>   <p>海枯泣盡天吳淚。又漲經天河水。萬古魚龍，雷收電捲，宇宙剎那間戲。    <br />    沈蘭墜芷。想重整荷衣，頓驚腰細。尚有干將，沖牛射斗定何似。    <br />    成都橋動萬里。歎何時重見，鵑啼人起。孤竹雙清，紫荊半落，到此吟枯神瘁。    <br />    對床永已。但夢繞青神，塵昏白帝。重反離騷，眾醒吾獨醉。   </p>   <p>    <font color=\"#FF6600\">     <b>齊天樂‧戊寅登高，即席和秋崖韻</b>    </font>    <br />    蔣陵故是簪花路。風煙奈何秋暑。候館凋梧，宮牆斷柳，誰識當年倦旅。    <br />    餘懷何許。想上馬人扶，翠眉愁聚。舊日方回，而今能賦斷腸語。    <br />    登高能賦最苦。歎高高難問，欲望迷處。蝶繞東籬，鴻翻上苑，那更畫樑辭主。    <br />    來今往古。漫湛輩同來，遠公回去。我醉安歸，黃花扶路舞。   </p>   <p>    <font color=\"#FF6600\">     <b>江城梅花引‧辛巳洪都上元</b>    </font>    <br />    幾年城中無看燈。夜三更。月空明。野廟殘梅，村鼓自春聲。    <br />    長笑兒童忙踏舞，何曾見，宣德棚，不夜城。    <br />    去年今年又傷心。去年晴。去年曾。不似今年，閑坐處、卻不曾行。    <br />    憶去年人、彈燭淚縱橫。想見西窗窗下月，窗下月，是無情，是有情。   </p>   <p>    <font color=\"#FF6600\">     <b>江城梅花引</b>    </font>    <br />    相思無處著春寒。傍欄杆。濕欄杆。似我情懷，處處憶臨安。    <br />    想見夜深村鼓靜，燈暈碧，為傍人，說上元。    <br />    是花是雪無意看。雨摧殘。雨摧殘。探春未還。到春還、似不如閑。    <br />    感恨千般、憔悴做花難。不惜與君同一醉，君不見，銅雀台，望老瞞。   </p>   <p>    <font color=\"#FF6600\">     <b>蘭陵王‧丁丑感懷和彭明叔韻</b>    </font>    <br />    雁歸北。渺渺茫茫似客。春湖裡，曾見去帆，誰遣江頭絮風息。    <br />    千年記當日。難得。寬閑抱膝。興亡事，馬上飛花，看取殘陽照亭驛。    <br />    哀拍。願歸骨。悵氈帳何匹。湩酪何食。相思青塚頭應白。    <br />    想荒墳酹酒，過車回首，香魂攜手抱相泣。但青草無色。    <br />    語絕。更愁極。漫一番青青，一番陳跡。瑤池黃竹哀離席。    <br />    約八駿猶到，露桃重摘。金銅知道，忍去國，忍去國。   </p>   <p>    <font color=\"#FF6600\">     <b>蘭陵王‧丙子送春</b>    </font>    <br />    送春去。春去人間無路。秋千外、芳草連天，誰遣風沙暗南浦。    <br />    依依甚意緒。漫憶海門飛絮。亂鴉過，斗轉城荒，不見來時試燈處。    <br />    春去。最誰苦。但箭雁沈邊，梁燕無主。杜鵑聲裡長門暮。    <br />    想玉樹凋土，淚盤如露。咸陽送客屢回顧。斜日未能度。    <br />    春去。尚來否。正江令恨別，庾信愁賦。蘇堤盡日風和雨。    <br />    歎神遊故國，花記前度。人生流落，顧孺子，共夜語。   </p>   <p>    <font color=\"#FF6600\">     <b>瑣窗寒‧和巽吾聞鶯</b>    </font>    <br />    嫩綠如新，嬌鶯似舊，今吾非故。空山過雨，睍睆留春春去。    <br />    似樽前曲曲陽關，行人回首江南處。漫停雲低黯，征衫憔悴，酒痕猶汙。    <br />    欲語。渾未住。記匹馬經行，風林煙樹。家山何在，想見綠窗啼霧。    <br />    又何堪滿目淒涼，故園夢裡能歸否。但數聲、驚覺行雲，重省佳期誤。   </p>   <p>    <font color=\"#FF6600\">     <b>歸朝歌</b>    </font>    <br />    最是一人稱好處。昨日小春留得住。梅花信信望東風，須待公歸香滿路。    <br />    年時今已度。長是巴山深夜雨。宣又召，凱還簇簇，要見壽觴舉。    <br />    掃盡窩蜂閑繡斧。疊鼓春聲歡歲暮。燕台劍履趣鋒車，銀信低低傳好語。    <br />    紫貂裘脫與。肘印累累映三組。但重省，西來斗水，忘卻愛卿取。   </p>   <p>    <font color=\"#FF6600\">     <b>大聖樂‧傷春，有序</b>    </font>    <br />    余嘗愛古詞云：〔休眉鎖，問朱顏去也，還更來麼。〕音韻低黯，辭情跌宕，    <br />    庶幾哀而不怨，有益於幽憂憔悴者。然二語外率鄙俚，因依聲仿佛反之和之。    <br />    此曲少有作者，流為善歌，則或數十疊，其聲皆不可考。今特以意高下，未必    <br />    盡合本調，聊以紓思志感云爾。   </p>   <p>芳草如雲，飛紅似雨，賣花聲過。    <br />    況回首、洗馬塍荒，更寒食、宮人斜閉，煙雨銅駝。    <br />    提壺盧何所得酒，泥滑滑、行不得也哥哥。傷心處，斜陽巷陌，人唱西河。    <br />    天下事，不如意十常八九，無奈何。論兵忍事，對客稱好，面皺如靴。    <br />    廣武噫嘻，東陵反覆，歡樂少兮哀怨多。休眉鎖。問朱顏去也，還更來麼。   </p>   <p>    <font color=\"#FF6600\">     <b>寶鼎現‧春月</b>    </font>    <br />    紅妝春騎。踏月影、竿旗穿市。望不盡、樓臺歌舞，習習香塵蓮步底。    <br />    簫聲斷、約彩鸞歸去，未怕金吾呵醉。甚輦路、喧闐且止。聽得念奴歌起。    <br />    父老猶記宣和事。抱銅仙、清淚如水。還轉盼、沙河多麗。滉漾明光連邸第。    <br />    簾影凍、散紅光成綺。月浸葡萄十里。看往來、神仙才子。肯把菱花撲碎。    <br />    腸斷竹馬兒童，空見說、三千樂指。等多時春不歸來，到春時欲睡。    <br />    又說向、燈前擁髻。暗滴鮫珠墜。便當日、親見霓裳，天上人間夢裡。   </p>   <p>    <font color=\"#FF6600\">     <b>祝英台</b>    </font>    <br />    近水後昨朝晴，今朝雨。渺莽遽如許。厭聽兒童，總是漲江語。    <br />    是誰力挽天河，誤他仙客，並失卻、乘槎來路。    <br />    斷腸苦。翦燭深夜巴山，酒醒聽如故。勃窣荷衣，墮淚少乾土。    <br />    從初錯鑄鴟夷，不如歸去，到今此、欲歸何處。   </p>   <p>    <font color=\"#FF6600\">     <b>席間詠繡球</b>    </font>    <br />    看師師、成蝶蝶。蹙盡不成疊。欲試搔頭，花重怎堪撚。    <br />    是誰拋過東牆，今無赤鳳，夢得似、那人身捷。年時臘。    <br />    曾笑梅梢和豆，去月忽如莢。便向龍門，無復釧金接。    <br />    待教開到瓊林，閬仙重見，又誰念、昆明前劫。   </p>   <p>    <font color=\"#FF6600\">     <b>憶舊遊‧和巽吾相憶寄韻</b>    </font>    <br />    渺山城故苑，煙橫綠野，林勝青油。甚相思只在，華清泉側，凝碧池頭。    <br />    故人念我何處，墮淚水西流。念寒食如君，江南似我，花絮悠悠。    <br />    不知身南北，對斷煙禁火，蹇六年留。恨聽鶯不見，到而今又恨，睍睆成愁。    <br />    去年相攜流落，回首隔芳洲。但行去行來，春風春水無過舟。   </p>   <p>    <font color=\"#FF6600\">     <b>唐多令‧丙子中秋前，聞歌此詞者，即席借蘆葉滿汀洲韻</b>    </font>    <br />    明月滿滄洲。長江一意流。更何人、橫笛危樓。    <br />    天地不知興廢事，三十萬、八千秋。落葉女牆頭。銅駝無恙不。    <br />    看青山、白骨堆愁。除卻月宮花樹下，塵坱莽、欲何遊。   </p>   <p>    <font color=\"#FF6600\">     <b>唐多令</b>    </font>    <br />    風露小瀛洲。斜河倒海流。人間塵、不到瓊樓。    <br />    錯向五陵陵上望，幾回月、幾回秋。落日太湖頭。    <br />    垂虹今是不。醉樽前、往往成愁。便有扁舟西子在，無汗漫、與君遊。   </p>   <p>    <font color=\"#FF6600\">     <b>唐多令</b>    </font>    <br />    寒雁下荒洲。寒聲帶影流。便寄書、不到紅樓。    <br />    如此月明如此酒，無一事、但悲秋。萬弩落潮頭。    <br />    靈胥還怒不。滿湖山、猶是春愁。欲向湧金門外去，煙共草、不堪遊。   </p>   <p>    <font color=\"#FF6600\">     <b>唐多令</b>    </font>    <br />    日落紫霞洲。蘭舟穩放流。玉虹仙、如在黃樓。    <br />    何必錦袍吹玉笛，聽欸乃、數聲秋。赤壁舞濤頭。    <br />    周郎還到不。倚西風、嫋嫋餘愁。喚起橫江飛道士，來伴我、月中遊。   </p>   <p>    <font color=\"#FF6600\">     <b>唐多令‧龍洲曲已八九和，復為中齋勉強夜和，中有數語，醉枕忘之</b>    </font>    <br />    零露下長洲。雲翻海倒流。素娥深、不到西樓。    <br />    忽覺斷潮歸去也，飲不盡、一輪秋。城外土饅頭。    <br />    人能飲恨不。古人不見使吾愁。莫有橫江孤鶴過，來伴我、醉中遊。   </p>   <p>    <font color=\"#FF6600\">     <b>唐多令‧丙申中秋</b>    </font>    <br />    明月滿河洲。星河帶月流。料素娥、獨倚瓊樓。    <br />    竟是何年何藥誤，魂夢冷、不禁秋。少日夢龍頭。    <br />    知君猶夢不。算虛名、不了閒愁。便有鵠袍三萬輩，應不是、舊京遊。   </p>   <p>    <font color=\"#FF6600\">     <b>唐多令‧丙申中秋</b>    </font>    <br />    殘日下瓜洲。平安火又流。月高高、掛古城樓。    <br />    回首少年真可笑，無一事、又悲秋。天在海邊頭。    <br />    天風有意不。結桂枝、嫋嫋餘愁。不是銀河無去路，先不去、後難遊。   </p>   <p>    <font color=\"#FF6600\">     <b>唐多令‧癸未上元午晴</b>    </font>    <br />    春雨滿江城。汀洲春水生。更悲久雨似春酲。    <br />    猶有一般天富貴，夜來雨、早來晴。年少總看燈。    <br />    老來猶故情。便無燈、也自盈盈。說著春情誰不愛，今夜月、有人行。   </p>   <p>    <font color=\"#FF6600\">     <b>虞美人‧詠牡丹</b>    </font>    <br />    空明一朵揚州白。紅紫無●色。是誰喚作水晶球。惹起高燒銀燭、上元愁。    <br />    去年一捧飛來雪。不似渠千葉。狂風一蹴過秋千。憔悴玉人和淚、望嬋娟。   </p>   <p>    <font color=\"#FF6600\">     <b>虞美人</b>    </font>    <br />    天香國色辭脂粉。肯愛紅衫嫩。翛然自取玉為衣。似是銀河水皺、織成機。    <br />    寒欺薄薄春無力。月浸霓裳濕。一窠香雪世間稀。可惜不教留到、布衣時。   </p>   <p>    <font color=\"#FF6600\">     <b>虞美人</b>    </font>    <br />    壽安樓子重重蕊。少見如魚尾。向來染得渭脂紅。又自細搖花浪、動春風。    <br />    赬鱗似是人誰信。但向殘紅認。若教隨水去悠然。為報沙頭玉鷺、莫貪鮮。   </p>   <p>    <font color=\"#FF6600\">     <b>虞美人</b>    </font>    <br />    花心定有何人撚。暈暈如嬌靨。一痕明月老春宵。正似酥胸潮臉、不曾銷。    <br />    當年掌上開元寶。半是楊妃爪。若教此搯到癡人。任是高牆無路、蝶翻身。   </p>   <p>    <font color=\"#FF6600\">     <b>虞美人‧詠海棠</b>    </font>    <br />    無花敢與姚黃比。對對鴛鴦起。讖他金帶萬釘垂。誰向麒麟楦裡、卸猴緋。    <br />    潛溪以上難為說。自是君恩別。後來西子避無鹽。又道君王捉鼻、又何嫌。   </p>   <p>    <font color=\"#FF6600\">     <b>虞美人‧詠海棠</b>    </font>    <br />    魏家品是君王後。豈比昭容袖。風吹滿院繡囊香。誰賜大師師號、退昭陽。    <br />    飛霞一落無根蒂。空墮重華淚。離披正午盛時休。閑為思王重賦、洛神愁。   </p>   <p>    <font color=\"#FF6600\">     <b>虞美人‧詠海棠</b>    </font>    <br />    猶疑綠萼花微甚。難與青蓮並。青蓮朵朵是天人。又向天人想見、洛陽春。    <br />    多情素質塵生步。況被潘妃汙。此花仍是●微赬。卻似嬌波波外、兩眉青。   </p>   <p>    <font color=\"#FF6600\">     <b>虞美人‧客中送春</b>    </font>    <br />    樓臺煙雨朱門悄。喬木芳雲杪。半窗天曉又聞鶯。比似當年春盡、最關情。    <br />    客中自被啼鵑惱。況落春歸道。滿懷憔悴有誰知。猶記湧金門外、送人時。   </p>   <p>    <font color=\"#FF6600\">     <b>虞美人‧城山堂試燈</b>    </font>    <br />    黃柑擘破傳春霧。新酒如清露。城中也是幾分燈。自愛城山堂上、兩三星。    <br />    枝頭未便風和雨。寂寞無歌舞。天公肯放上元晴。自是六街三市、少人行。   </p>   <p>    <font color=\"#FF6600\">     <b>虞美人‧揚州賣鏡，上元事也，用前韻</b>    </font>    <br />    徐家破鏡昏如霧。半面人間露。等閒相約是看燈。誰料人間天上、似流星。    <br />    朱門簾影深深雨。憔悴新人舞。天涯海角賞新晴。惟有橋邊賣鏡、是閑行。   </p>   <p>    <font color=\"#FF6600\">     <b>虞美人‧揚州賣鏡，上元事也，用前韻</b>    </font>    <br />    黃簾綠幕窗垂霧。表立如承露。夕郎偷看御街燈。歸奔河邊殘點、亂如星。    <br />    開園蔣李遊春雨。蛺蝶穿人舞。如今煙草鎖春晴。並與蘇堤葛嶺、不堪行。   </p>   <p>    <font color=\"#FF6600\">     <b>虞美人‧大紅桃花</b>    </font>    <br />    綎紅乾色無光霽。須是鮮鮮翠。翛然一點繫裙腰。不著人間金屋、恐難銷。    <br />    英英肯似焉支貴。漫脫紅霞帔。落時且勿涴塵泥。留向天臺洞口、泛吾詩。   </p>   <p>    <font color=\"#FF6600\">     <b>虞美人‧壬午中秋雨後不見月</b>    </font>    <br />    濕雲待向三更吐。更是沈沈雨。眼前兒女意堪憐。不說明朝後日、說明年。    <br />    當年知道晴三鼓。便似佳期誤。笑他拜月不曾圓。只是今朝北望、也淒然。   </p>   <p>    <font color=\"#FF6600\">     <b>虞美人‧用李後主韻二首</b>    </font>    <br />    梅梢臘盡春歸了。畢竟春寒少。亂山殘燭雪和風。猶勝陰山海上、窖群中。    <br />    年光老去才情在。惟有華風改。醉中幸自不曾愁。誰唱春花秋葉、淚偷流。   </p>   <p>情知是夢無憑了。好夢依然少。單于吹盡五更風。誰見梅花如淚、不言中。    <br />    兒童問我今何在。煙雨樓臺改。江山畫出古今愁。人與落花何處、水空流。   </p>   <p>    <font color=\"#FF6600\">     <b>虞美人‧春曉</b>    </font>    <br />    輕衫倚望春晴穩。雨壓青梅損。皺綃池影泛紅蔫。看取斷雲來去、似爐煙。    <br />    愁春來暮仍愁暮。受卻寒無數。年來無地買花栽。向道明年花信、莫須來。   </p>   <p>    <font color=\"#FF6600\">     <b>虞美人‧花品</b>    </font>    <br />    娟娟二八清明了。猶說淮陽早。錢歐陸譜遍花光。紅到壽陽、也不說淮陽。    <br />    此花地望元非薄。回首傷流落。洛陽閑歲斷春風。怎不當時道是、洛陽紅。   </p>   <p>    <font color=\"#FF6600\">     <b>虞美人‧中秋對月</b>    </font>    <br />    秋陰團扇如人老。漸近中秋好。新涼還憶小樓邊。自在一窗明月、傍人眠。    <br />    多情誰到星河曉。只道圓時少。他年幾處與君看。長是成愁成恨、不成歡。   </p>   <p>    <font color=\"#FF6600\">     <b>戀繡衾‧宮中吹簫</b>    </font>    <br />    胭脂不涴紫玉簫。認宮中、銀字未銷。但鳳去、台空古，比落花、無第二朝。    <br />    天涯流落哀聲在，聽烏烏、不似內嬌。漫身似、商人婦，泣孤舟、長夜寂寥。   </p>   <p>    <font color=\"#FF6600\">     <b>戀繡衾‧或送肉色牡丹同賦</b>    </font>    <br />    困如宿酒猶未銷。滿華堂、羞見目招。忽折向、西鄰去，教旁人、看上馬嬌。    <br />    肉色似花難可得，但花如、肉色妖嬈。誰說漢宮飛燕，到而今、猶帶臉潮。   </p>   <p>    <font color=\"#FF6600\">     <b>戀繡衾‧己卯燈夕，留城中獨坐，憶當塗買燈，姑蘇夜舞，再集賦此</b>    </font>    <br />    當年三五舞太平。醉歸來、花影滿庭。辦永夜、重開宴，笑姑蘇、萬眼未明。    <br />    而今繞市歌兒馬，客黃昏、細雨滿城。十年事、去如水，想家人、村廟看燈。   </p>   <p>    <font color=\"#FF6600\">     <b>花犯‧舊催雪詞，苦不甚佳，因復作此</b>    </font>    <br />    海山昏，寒雲欲下，低低壓吹帽。平沙浩浩。想關塞無煙，時動衰草。    <br />    蘇郎臥處愁難掃。江南春不到。但悵望、雪花夜白，人間憔悴好。    <br />    誰知廣寒夢無憀，丁甯白玉煉，不關懷抱。看清淺、桑田外，塵生熱惱。    <br />    待說與、天公知道。期臘盡春來事宜早。更幾日、銀河信斷，梅花容易老。   </p>   <p>    <font color=\"#FF6600\">     <b>花犯‧再和中甫</b>    </font>    <br />    甚天花、紛紛墜也，偏偏著余帽。乾坤清皓。任海角荒荒，都變瑤草。    <br />    落梅天上無人掃。角吹吹不到。想特為、東皇開宴，瓊林依舊好。    <br />    看兒貪耍不知寒，須塑就玉獅，置兒懷抱。奈轉眼、今何在，淚痕成惱。    <br />    白髮翁翁向兒道。那曲巷袁安愛晴早。便把似、一年春看，惜花花自老。   </p>   <p>    <font color=\"#FF6600\">     <b>酹江月‧北客用坡韻改賦訪梅</b>    </font>    <br />    冰肌玉骨，笑嫣然、總是風塵中物。誰掃一枝，流落到、絕域高臺素壁。    <br />    匹馬南來，千山萬水，為訪林間雪。淵明愛菊，不知誰是花傑。    <br />    憔悴夢斷吳山，有何人報我，前村夜發。蠟屐霜泥煙步外，轉入波光明滅。    <br />    雪後風前，水邊竹外，歲晚華餘髮。戴花人去，江妃空弄明月。   </p>   <p>    <font color=\"#FF6600\">     <b>酹江月‧趙氏席間即事，再用坡韻</b>    </font>    <br />    四無誰語，待推窗、初見江南風物。索笑巡簷無奈處，悄隔東鄰一壁。    <br />    有酒如船，招呼滿載，只欠枝頭雪。疏花冷眼，坐中都是詞傑。    <br />    堪恨幾日西郊，尋消問息，肯向吟邊發。著意相看，又恐是、六出幻成還滅。    <br />    惱恨兒童，攀翻頂戴，不到先生髮。明朝重省，初三知屬誰月。   </p>   <p>    <font color=\"#FF6600\">     <b>酹江月‧和朱約山自壽曲，時壽八十四</b>    </font>    <br />    五朝壽俊，算生平占得、淳熙四四。三萬六千三萬了，剩有一千饒底。    <br />    三百年間，和風麗日，幾個能銷此。約山山笑，先生不負山矣。    <br />    今歲甲子重陽，待重數，五百十三甲子。吟萬首詩更自和，歲歲壽詩自喜。    <br />    若此潞公，如今年紀，猶是平章事。先生撫掌，問他閑日能幾。   </p>   <p>    <font color=\"#FF6600\">     <b>酹江月‧同舍延平林府教制新詞祝我初度，依聲依韻，還祝當家</b>    </font>    <br />    西風處士，例一枝團月，咸平印印。千古詩宗傳不絕，至竟被渠道盡。    <br />    雪返香魂，霜吹曉怨，肯受東君聘。羅浮夢轉，兔環知是誰孕。    <br />    未說煙雨江南，垂垂青子，須要調金鼎。愁絕西山明秀處，依舊鶴南飛影。    <br />    我白君元，君詞我和，各自為長慶。後來桃李，遙遙別是花信。   </p>   <p>    <font color=\"#FF6600\">     <b>酹江月‧五日和尹存吾，時北人競鷺洲渡</b>    </font>    <br />    棹歌齊發，江雲暮、吹得湘愁成雨。小酌千年，知他是、阿那年時沈午。    <br />    日落長沙，風回極浦，黯不堪延佇。吳頭楚尾，非關四面為楚。    <br />    幾度喚起醒累，淋漓痛飲，不學愁餘句。踏鯉從黿胥濤上，怎不化成龍去。    <br />    越女吳船，燕歌趙舞，世事悠悠許。明朝寂寂，雙雙飛下鳴鷺。   </p>   <p>    <font color=\"#FF6600\">     <b>酹江月‧怪梅一株，為北客載酒移置盆中，偉然</b>    </font>    <br />    歲寒相命，算人間、除了梅花無物。窺宋三年又不是，草草東鄰鑿壁。    <br />    偃蹇風前，沈吟竹外，直待天驕雪。白家人至，一枝橫出終傑。    <br />    寂寞小小疏籬，探花使斷，知復何時發。北驛不來春又遠，只向窗前埋滅。    <br />    好在冰花，著些風筱，怎不清餘髮。補之去後，墨梅又有明月。   </p>   <p>    <font color=\"#FF6600\">     <b>酹江月‧漫興</b>    </font>    <br />    遙憐兒女，未解憶長安、十年前月。徙倚桂枝空延佇，無物同心堪結。    <br />    冷落江湖，蕭條門巷，猶著西樓客。恨無鐵笛，一聲吹裂山石。    <br />    休說起舞登樓，那人已先我，渡江橫楫。圓缺不銷青塚恨，漠漠風沙如雪。    <br />    西母長生，素娥好在，何皓當時髮。山河如此，月中定是何物。   </p>   <p>    <font color=\"#FF6600\">     <b>酹江月‧中秋，彭明叔別去赴永陽，夜集</b>    </font>    <br />    團團桂影，怕人道、大地山河里許。舊日影娥池未缺，驚斷霓裳歌舞。    <br />    雪白長城，金明古驛，儘是乘槎路。少年白髮，自無八駿能去。    <br />    猶記流落荒濱，故人相過，共吹簫前度。無酒無魚空此客，昨夜留之不住。    <br />    睡起披衣，行吟坐對，又有重圓處。不知今夕，那人有甚佳句。   </p>   <p>    <font color=\"#FF6600\">     <b>酹江月‧中秋待月</b>    </font>    <br />    城中十萬，有何人、和我烏烏鳴瑟。對影姮娥成三處，誰料樽中無月。    <br />    翦紙吹成，長梯摘取，兒戲那堪惜。洞庭夜白，一聲聊破空闊。    <br />    休說二十四橋，便一分無賴，有誰誰識。一枕秋衾南北夢，好好娟娟成雪。    <br />    舊日少遊，錦袍玉笛，醉臥藤陰石。蕭然今夕，無魚無酒無客。   </p>   <p>    <font color=\"#FF6600\">     <b>滿江紅‧海棠下歌後村調共和</b>    </font>    <br />    淡淡胭脂，似褪向、景陽鴛石。依然是、春睡未足，捧心猶癖。    <br />    藉甚不禁君再顧，嫣然卻記渠初拆。黯銷魂、欲盡更堪憐，終難得。    <br />    猶記是、卿卿惜。空復見，誰誰摘。但當時一笑，也成陳跡。    <br />    我懶花殘都已往，詩朋酒伴猶相覓。聽連宵、又雨又還晴，鳩鳴寂。   </p>   <p>    <font color=\"#FF6600\">     <b>滿江紅‧古岩以馬觀復遣舟，約余與中齋和後村海棠韻，後寄述懷</b>    </font>    <br />    何許相求，且不是、南溫北石。也欲學、絕交高論，自陳余癖。    <br />    萬里魚書長記憶，十年波浪傷離拆。算此舟、不是剡溪舟，空回得。    <br />    非出處，何須惜。非瑕，何須摘。看雪銷鴻去，有何留跡。    <br />    安石豈無同樂意，玄真不是朝廷覓。但眼前、真率暫相違，歌聲寂。   </p>   <p>鶯語依然，但春去、人間無約。誰念我、吟情憔悴，醉魂落魄。    <br />    盡日只將行卷續，有時自整殘棋著。向黃昏、細雨悶無憀，青梅落。    <br />    南又北，相思錯。朝異暮，人情薄。漫躊躇在目，奢華如昨。    <br />    海底月沈天上兔，遼東人化揚州鶴。記龍雲、波浪豈能平，天難託。   </p>   <p>    <font color=\"#FF6600\">     <b>滿江紅‧壽某翁</b>    </font>    <br />    十歲兒童，看騎竹、花陰滿城。與新第、桐鄉孫子，高下齊生。    <br />    倚枕不尋柯下夢，舉頭自愛橘中名。但有時、米價問如何，公助平。    <br />    東西塾，聽書聲。長短卷，和詩成。總神仙清福，前輩家庭。    <br />    試問淩煙圖相國，何如洛寺寫耆英。甚天公、屬意富民侯，銀信青。   </p>   <p>    <font color=\"#FF6600\">     <b>八聲甘州‧和汪士安海棠下先歸，前是觀桃水東，至其鄉真常觀</b>    </font>    <br />    問海棠花下，又何如、玄都觀中遊。歎佺巢蜀錦，常時不數，前度何稠。    <br />    誰見宣華故事，歌舞簇遨頭。共是西江水，不解西流。    <br />    在處繁華如夢，夢占人年少，生死堪羞。任傾城傾國，風雨一春休。    <br />    醉逢君、何須有約，醉留君、繫不住扁舟。空又失，花前一笑，綠盡芳洲。   </p>   <p>    <font color=\"#FF6600\">     <b>八聲甘州‧和鄧中甫中秋</b>    </font>    <br />    看團團、一物大如杯，時復幾何秋。俯天涯海角，今來古往，人物如流。    <br />    想見霓裳歌罷，無物與澆愁。惟有當時樹，香滿瓊樓。    <br />    誰念南樓老子，倚西風塵滿，心事悠悠。便班姬袖裡，明月一時休。    <br />    歎年年、吹簫有約，又一番、鶴夢雪堂舟。池上久，滿身風露，還索衣裘。   </p>   <p>    <font color=\"#FF6600\">     <b>八聲甘州‧賀詞</b>    </font>    <br />    記前朝、鶴會又重來，攀翻第三桃。看雲華授策，麻姑擘脯，嬴女吹簫。    <br />    尋思曲江舊事，宮錦勝龍標。奏罷清華夢，獨立春宵。    <br />    不數相州錦樣，是調羹御手，重解金貂。但今年此日，疏了醉葡萄。    <br />    聞老仙、衣冠皓偉，又丁寧、天語著兒招。都人望。回班賜第，赤舄飛朝。   </p>   <p>    <font color=\"#FF6600\">     <b>八聲甘州‧和蕭汝道感秋</b>    </font>    <br />    但秋風、年又一年深，不禁長年悲。自景陽鐘斷，館娃宮閉，冷江心知。    <br />    千樹西湖楊柳，更管別人離。看取茂陵客，一去無歸。    <br />    都是舊時行樂，漫煙銷日出，水繞山圍。看人情荏苒，不似鷓鴣飛。    <br />    聽砧聲、遙連塞外，問三衢、道上去人稀。銷凝久，殘陽短笛，似我歔欷。   </p>   <p>    <font color=\"#FF6600\">     <b>八聲甘州‧送春韻</b>    </font>    <br />    看飄飄、萬里去東流，道伊去如風。便錦纜危潮，青山御宿，煙雨啼紅。    <br />    愁是明朝酒醒，聽著返魂鐘。留得春如故，了不關儂。    <br />    春亦去人遠矣，是別情何薄，歸興何濃。但江南好心，未便到芙蓉。    <br />    念今夜、初程何處，有何人、垂袖舞行宮。青青柳，留君如此，如此匆匆。   </p>   <p>    <font color=\"#FF6600\">     <b>八聲甘州‧春雪奇麗，未能賦也，因古岩韻志喜</b>    </font>    <br />    甚花間、兒女笑盈盈。人添雪獅成。任踏青無路，淩波有地，步步光塵。    <br />    招得梅妃魂也，好似去年春。柳亦何曾絮，都是雲英。    <br />    休道東皇誕漫，到茶煙歇後，誰濁誰清。賴謝娘好語，端勝解圍兵。    <br />    看昨朝、天公雨粟，定大家、快活社翁平。春晴好，溶溶雨盡，聽賣花聲。   </p>   <p>    <font color=\"#FF6600\">     <b>水龍吟‧寓興和巽吾韻</b>    </font>    <br />    何須銀燭紅妝，菜花總是曾留處。流觴事遠，繞樑歌斷，題紅人去。    <br />    繞蝶東牆，啼鶯修竹，疏蟬高樹。歎一春風雨，歸來抱膝，懷往昔、自悽楚。    <br />    遙望東門柳下，夢參差、欲歸幽路。斷紅芳草，連空積水，憑高墜霧。    <br />    水洗銅駝，天清華表，升平重遇。但相如老去，江淹才盡，有何人賦。   </p>   <p>    <font color=\"#FF6600\">     <b>水龍吟‧壽周耐軒</b>    </font>    <br />    多年袖瓣心香，重新拈出為公壽。喚起老龍，如今正是，欠伸時候。    <br />    弱語聞鶯，輕陰轉柳，弦薰未透。信江南，自有真儒未用，須待見、袞和繡。    <br />    聞說鋒車在道，更四輩、傳宣來驟。蟠胸何限，天門夜對，春宮晨奏。    <br />    梅子陰濃，菖蒲花老，桔槔閑後。但北關下澤，遺民社在，賀公歸晝。   </p>   <p>    <font color=\"#FF6600\">     <b>水龍吟‧壽周耐軒</b>    </font>    <br />    看人削樹成槎，布帆海上秋風浪。白頭坡老，知津水手，倚桄榔杖。    <br />    九點齊州，半生髀肉，煙塵蒼莽。但北窗夢轉，青陰滿眼，撫陳跡、玩新漲。    <br />    世事艱難已遍，笑而今、不堪重想。龍筋虎骨，根深伏兔，擎空千丈。    <br />    禮樂文章，終須夢卜，南人為相。問淩煙生面，他時仿佛，似何人像。   </p>   <p>    <font color=\"#FF6600\">     <b>水龍吟‧和清江李侯士弘來壽</b>    </font>    <br />    閑思十八年前，依稀正是公年紀。銅駝陌上，烏衣巷口，臣清如水。    <br />    是處風箏，滿城晝錦，兒郎俊偉。但幅巾藜杖，低垂白鬢，甪與綺、問何里。    <br />    最憶他年甘旨。也曾經、三仕三已。至今結習。餘年未了，業多生綺。    <br />    安得滕廛，移將近市，長薰晉鄙。望福星炯炯，西江千里，待公來社。   </p>   <p>    <font color=\"#FF6600\">     <b>水龍吟‧和南劍林同舍元甲遠寄壽韻</b>    </font>    <br />    多年綠幕黃簾，瓶花黯黯無誰主。荀陳跡遠，燕吳路斷，何人星聚。    <br />    四聖樓臺，水仙華表，冷煙和雨。但徘徊夢想，美人不見，空猶記、鐵爐步。    <br />    過盡涼風天末，墮華箋、行行飛翥。一端翠織，錦鯨茅屋，天吳驚舞。    <br />    念我何辰，涸陰冰子，生憐金虎。恨兒癡不了，山川悠緬，共君黌宇。   </p>   <p>    <font color=\"#FF6600\">     <b>水龍吟</b>    </font>    <br />    巽吾賦溪南海棠，花下有相憶之句，讀之不可為懷，和韻並述江東旅行。   </p>   <p>征衫春雨縱橫，何曾濕得飛花透。知君念我，溪南徙倚，誰家紅袖。    <br />    藉草成眠，簪花倚醉，狂歌扶手。歎故人何處，聞鵑墮淚，春去也、到家否。    <br />    說與東風情事，怕東風、似人眉皺。亂山華屋，殘鄰廢里，不堪回首。    <br />    寒食江村，牛羊丘隴，茅簷酤酒。笑周秦來往，與誰同夢，說開元舊。   </p>   <p>    <font color=\"#FF6600\">     <b>水龍吟‧和中甫九日</b>    </font>    <br />    孤煙澹澹無情，角聲正送層城暮。傷懷絕似，龍山罷後，騎台沈處。    <br />    珠履三千，金人十二，五陵無樹。歎岐王宅裡，黃公壚下，空鼎鼎、記前度。    <br />    幾許英雄文武。酒不到、故人墳土。平生破帽，幾番搖落，受西風侮。    <br />    昨日如今，明年此會，俯然懷古。便東籬甲子，花開花謝，不堪重數。   </p>   <p>    <font color=\"#FF6600\">     <b>宴春台‧壽周耐軒</b>    </font>    <br />    五十三年，韶華剛度，今年夏五十三。瑞鶴朝來，待公彌月重探。    <br />    人生貴壽多男。看斕斑室，添個荷衫。●●●，亭亭八面，醉倚紅酣。    <br />    承平故事，暇日清談。雲龍風虎，塞北江南。午橋中枕，羲皇白日如惔。    <br />    手種蟠桃，明年看取，實大如柑。奈何堪。天妒人睡美，趣趁朝參。   </p>   <p>    <font color=\"#FF6600\">     <b>掃花遊‧和秋崖見壽。秋崖時謁選，留詞去</b>    </font>    <br />    春台路古，想店月潭雲，雞鳴關候。巾車爾久。記湘累降日，留詞勸酒。    <br />    不是行邊，待與持杯論斗。算吾壽。已待得河清，萬古晴晝。京國事轉手。    <br />    漫宮粉堆黃，髻妝啼舊。瑤池在否。自劉郎去後，宴期重負。    <br />    解事天公，道是全無又有。浯溪友。笑浯溪、至今聱叟。   </p>   <p>    <font color=\"#FF6600\">     <b>憶江南</b>    </font>    <br />    二月十八日，臞軒約客，因問晏氏海棠開未，即攜具至其下，已盛甚。   </p>   <p>花幾許，已報八分催。卻問主人何處去，且容老子個中來。花外主人回。    <br />    年時客，如今安在哉。正喜錦官城爛漫，忽驚花鳥使摧頹。世事只添杯。   </p>   <p>    <font color=\"#FF6600\">     <b>梅花引‧壽槐城</b>    </font>    <br />    酒熟未。梅開未。去年遲待重來醉。笑當筵。舞當筵。惟有今年。八十是開年。    <br />    參差野袂成歸鶴。石鼎未開容剝啄。歲開樽。歲添孫。孫又開樽。福曜萃高門。   </p>   <p>    <font color=\"#FF6600\">     <b>蝶戀花‧感興</b>    </font>    <br />    過雨新荷生水氣。高影參差，無謂思量睡。夢裡不知輕別意。醒來竟是誰先起。    <br />    去路夕陽芳草際。不論欄杆，處處情懷似。記得分明羞擲蕊。自知不是天仙子。   </p>   <p>    <font color=\"#FF6600\">     <b>蝶戀花‧壽李侯</b>    </font>    <br />    八九十翁嬉入市。把菊簪萸，共說新篘美。何以祝公千百歲。壽潭自酌花間水。    <br />    白鷺沈沈飛復起。杜老江頭，不恨秋風裡。欲種蟠根天上李。三千年看青青子。   </p>   <p>    <font color=\"#FF6600\">     <b>霓裳中序第一</b>    </font>    <br />    石瑤林作霓裳中序第一詠溫泉，疑其未嘗親見，語不甚切。余所見廬山一兩池，    <br />    初不可近，漸入頗覺奇賞，因用其聲用其韻試為之。   </p>   <p>銀河下若木。暖漲一川春霧綠。白鳳徘徊清淑。似沈水無煙，礐湯千斛。    <br />    柔肌暗粟。想臨流、嬌噴輕觸。空恨恨，何人熱惱，卻憶冷泉掬。酥玉。    <br />    未諳湯沐。深又淺、蕩搖心目。雲蒸雨漬翻覆。泛影浮紅，飄飄相逐。    <br />    裳衣還未欲。驀自怪、野鴛雙浴。華清遠，寒猿夜繞，落月可能漉。   </p>   <p>    <font color=\"#FF6600\">     <b>瑞龍吟‧和王聖與壽韻</b>    </font>    <br />    老人語。曾見昨日開爐，墜天花否。生年不合荒荒，枯根薄命，嬋娟誤汝。    <br />    那知許。女樂如煙點點，江南處處。何時重到湖堧，淋漓載酒，依稀弔古。    <br />    終待胭脂露掌，弄鷗招鶴，憑君畫取。萬柳漫堤，一絲一淚垂雨。    <br />    濛濛絮裡，又送金銅去。漫腸斷、王孫望帝。嘔心囊句。市隱今成趣。    <br />    袖回地狹，天吳鳳舞。莫是青州譜。怎不早，翩翩向青州住。回頭蜃海，已沈花霧。   </p>   <p>    <font color=\"#FF6600\">     <b>滿庭芳‧和卿帥自壽</b>    </font>    <br />    千騎家山，一觴父老，前有韓魏公來。青原上巳，才見壽筵開。    <br />    歐公雲間還見，憶相州、更自遲回。公知否，福星分野，飛騎不須排。    <br />    留春亭下草，雪霜過了，依舊春荄。待留春千歲，日醉千杯。    <br />    卻怕催歸丹詔，棟明堂、須要雄材。趨朝去，西風便面，只手障浮埃。   </p>   <p>    <font color=\"#FF6600\">     <b>滿庭芳‧草窗老仙歌滿庭芳壽余，勉次原韻</b>    </font>    <br />    空谷無花，新_有酒，去年窮勝今年。蛩吟蛩和，且省費蠻箋    <br />    。聞說先生去也，江南岸、縛草為船。依然在，山棲寒食，路斷卻歸廛。    <br />    老人，三又兩，清風作供，晴日生煙。但高高杜宇，不辦行纏。    <br />    幾度披衣教我，二升內、煮石燒鉛。休重道，玉龍無孔，夜夜叫穿天。   </p>   <p>    <font color=\"#FF6600\">     <b>木蘭花慢‧別雲屋席間賦</b>    </font>    <br />    午橋清夜飲，花露重、燭光寒。約處處行歌，朝朝買酒，典卻朝衫。    <br />    樽前自堪一醉，但落紅、枝上不堪安。歸去柳陰行月，酒醒畫角聲殘。    <br />    王官。難得似君閑。閑我見君難。記李陌看花，光陰冉冉，風雨番番。    <br />    相逢故人又別，送君歸、斜日萬重山。江上愁思滿目，離離芳草平闌。   </p>   <p>    <font color=\"#FF6600\">     <b>木蘭花慢‧和中甫李參政席上韻</b>    </font>    <br />    自崆峒麥熟，耕犢滿、桔槔閑。笑吾黨清談，長衣櫑具，更進賢冠。    <br />    倉皇庇公宇下，便秋風、江上不驚寒。雪夜入三城易，槐陰護一家難。    <br />    東山，零雨幾時還。領客竹林間。看滿座空樽，輕裘緩帶，綠鬢朱顏。    <br />    風流一笑餘事，定碑金、無恙庾家完。又賦南烹初食，明朝餐玉何山   </p>   <p>    <font color=\"#FF6600\">     <b>永遇樂</b>    </font>    <br />    余自乙亥上元誦李易安永遇樂，為之涕下。今三年矣，每聞此詞，輒不自堪。    <br />    遂依其聲，又託之易安自喻。雖辭情不及，而悲苦過之。   </p>   <p>璧月初晴，黛雲遠澹，春事誰主。禁苑嬌寒，湖堤倦暖，前度遽如許。    <br />    香塵暗陌，華燈明晝，長是懶攜手去。誰知道，斷煙禁夜，滿城似愁風雨。    <br />    宣和舊日，臨安南渡，芳景猶自如故。緗帙流離，風鬟三五，能賦詞最苦。    <br />    江南無路，鄜州今夜，此苦又誰知否。空相對，殘釭無寐，滿村社鼓。   </p>   <p>    <font color=\"#FF6600\">     <b>永遇樂</b>    </font>    <br />    余方痛海上元夕之習，鄧中甫適和易安詞至，遂以其事弔之。   </p>   <p>燈舫華星，崖山碇口，官軍圍處。璧月輝圓，銀花焰短，春事遽如許。    <br />    麟洲清淺，鼇山流播，愁似汩羅夜雨。還知道，良辰美景，當時鄴下仙侶。    <br />    而今無奈，元正元夕，把似月朝十五。小廟看燈，團街轉鼓，總似添惻楚。    <br />    傳柑袖冷，吹藜漏盡，又見歲來歲去。空猶記，弓彎一句，似虞兮語。   </p>   <p>    <font color=\"#FF6600\">     <b>內家嬌‧壽王城山</b>    </font>    <br />    結客少年場。攜高李、聞笛賦遊梁。看漢水淮山，高樓共臥，融樽鄭驛，    <br />    飛蓋相望。春風裡，種他紅與白，笑我懶中忙。    <br />    供奉後來，玄都桃改，佳人好在，庾嶺梅香。何處最難忘。    <br />    會稽歸鬢晚，空帶吳霜。贏得黃冠野服，笑傲羲皇。    <br />    看花外小車，出長生洞，橘中二老，鬥智瓊黃。稱壽堂添十字，孫認三房。   </p>   <p>    <font color=\"#FF6600\">     <b>六州歌頭</b>    </font>    <br />    乙亥二月，賈平章似道督師至太平州魯港，未見敵，鳴鑼而潰。    <br />    後半月聞報，賦此。   </p>   <p>向來人道，真個勝周公。燕然眇。浯溪小。萬世功。再建隆。    <br />    十五年宇宙，宮中贗。堂中伴。翻虎鼠，搏鸇雀，覆蛇龍。    <br />    鶴髮龐眉，憔悴空山久，來上東封。便一朝符瑞，四十萬人同。    <br />    說甚東風。怕西風。甚邊塵起，漁陽慘。霓裳斷。廣寒宮。    <br />    青樓杳朱門悄。鏡湖空。裡湖通，大纛高牙去，人不見，港重重。    <br />    斜陽外，芳草碧，落花紅。拋盡黃金無計，方知道、前此和戎。    <br />    但千年傳說，夜半一聲銅。何面江東。   </p>   <p>    <font color=\"#FF6600\">     <b>六醜‧春感和彭明叔韻</b>    </font>    <br />    看東風海底，送落日、飛空如擲。醉遊暮歸，怕西州墮策。歸路偏失。    <br />    記上元時節，千門立馬，望金坡殘雪。素娥推下團欒轍。    <br />    塞草驚塵，河水渡楫。悠悠雨絲風拂。但相隨斷雁，時度荒澤。    <br />    回頭紫陌。夢歸歸未得。憔悴江南，秋風舊客。去年說著今日。    <br />    漫故人相命，玳筵鳴瑟。愁汗漫、全林杯窄。況飄泊相遇，當時老叟，梨園歌籍。    <br />    高歌為我幾回闋。似子規、落月啼烏悄，傍人淚滴。   </p>   <p>    <font color=\"#FF6600\">     <b>百字令</b>    </font>    <br />    李雲岩先生遠記初度，手寫去年赤壁歌，歲晚寄之，少賤不敢當也。    <br />    匆匆和韻，寄長須去，儻以可教則教之。   </p>   <p>少微星小。撫劍氣橫空，隱見林杪。夜來宋都如雨，更長得奇哉懰皎。    <br />    <font color=\"#6600FF\" size=\"2\">（原注：佛以四月八生，見明星悟道曰：奇哉，即左傳星隕如雨之夕也。）</font>    <br />    與汝三齡，覽餘初度，一語占先兆。暮年喜見，甲申聚五星照。    <br />    堪歡亡國餘民，老人孺子，爾汝霜橋曉。騎馬聽雞朝寂寞，夢入南枝三繞。    <br />    洛社耆英，行窩真率，著我真堪笑。與公試數，開禧嘉定寶紹。   </p>   <p>    <font color=\"#FF6600\">     <b>百字令‧壽陳靜山，少吾一歲</b>    </font>    <br />    洞房停燭，似新歲，數到上元時節。一盞屠蘇千歲酒，添得新人羅列。    <br />    昨日迎長，今朝獻壽，賞團團佳月。永和春好，用之不竭嘉客。    <br />    見說海上歸來，有如瓜大棗，無人分得。六十二三劉夢得，輸與香山樂色。    <br />    菱谷二綃，楊枝春草，歌舞琵琶笛。只愁元日，玉龍催上金驛。   </p>   <p>    <font color=\"#FF6600\">     <b>鶯啼序‧感懷</b>    </font>    <br />    匆匆何須驚覺，喚草廬人起。算成敗利鈍，非臣逆睹，至死後已。    <br />    又何似、採桑八百，看蠶夜織小窗裡。漫二升自苦，教人弔臥龍里。    <br />    別有佳人，追桃恨李。擁凝香繡被。爭知道、壯士悲歌，蕭蕭正度寒水。    <br />    問荊卿、田橫古暮，更誰載酒為君酹。過霜橋落月，老人不見遺履。    <br />    置之勿道，逝者如斯，甚矣衰久矣。君其為吾歸計，為耕計。    <br />    但問某所泉甘，何鄉魚美。此生不願多才藝。    <br />    功名馬上兜鍪出，莫書生、誤盡了人間事。    <br />    昔年種柳江潭，攀枝折條，噫嘻樹猶如此。    <br />    登高一笑，把菊東籬，且復聊爾耳。    <br />    試回首、龍山路斷，走馬台荒，渭水秋風，沙河夜市。    <br />    休休莫莫，毋多酌我，我狂最喜高歌去，但高歌、不是番腔底。    <br />    此時對影成三，呼娥起舞，為何人喜。   </p>   <p>    <font color=\"#FF6600\">     <b>鶯啼序‧感懷</b>    </font>    <br />    悶如愁紅著雨，捲地吹不起。便故人渺渺，相逢前事，欲語還已。    <br />    凝望久、荒城落日，五湖四海煙浪裡。問而今何處，寄聲舊時鄰里。    <br />    閑說那回，海上蘇李。雪深夜如被。想攜手、漢天不語，叫●不應疑水。    <br />    待河梁、一樽落月，生非死別君如酹。望故人閣上，依稀長劍方履。    <br />    古人已矣，垂名青史，謂當如此矣。又誰料浮沈，自得魚計。    <br />    賞心樂事，良辰美景，撞鐘舞女，朱門大第。    <br />    雕鞍駿馬番裝笠，笑虛名何與身前事。    <br />    區區相望，餓死西山，懸目東門，人生何樂為此。    <br />    古人已矣，天下英雄，使君與操耳。    <br />    聽喔喔、雞鳴早起，屢舞徘徊，痛飲高樓，狂歌過市。    <br />    蒼蒼萬古，羲農周孔，文章事業星辰上，到而今、枯見銀河底。    <br />    笑他黃紙除君，紅旗報我，為君助喜。   </p>   <p>    <font color=\"#FF6600\">     <b>鶯啼序‧趙宜可以余譏其韻，苦心改為之，復和之</b>    </font>    <br />    愁人更堪秋日，長似歲難度。相攜去、●晚登高，高極正犯愁處。    <br />    常是恨、古人無計，看今人癡絕如許。但東籬半醉，殘燈自修菊譜。    <br />    歸去來兮，怨調又苦。有寒蛩餘賦。湖山外、風笛欄杆，胡床夜月誰據。    <br />    恨當時、青雲跌宕，天路斷、險艱如許。便橋邊，賣鏡重圓，斷腸無數。    <br />    是誰玉斧，驚墮團團，失上界樓宇。甚天誤、嬋娟餘誤。    <br />    悔卻初念，不合夢他，霓裳楚楚。    <br />    而今安在，楓林關塞，回頭憶著神仙處，漫斷魂飛過湖江去。    <br />    時時說與，地上群兒，青瑣瑤台，閬風懸圃。琵琶往往，憑鞍勸酒，千載能胡語。    <br />    歎自古、宮花薄命，漢月無情，戰地難青，故人成土。    <br />    江南憔悴，荒村流落，傷心自失梨園部，渺空江、淚隔蘆花雨。    <br />    相逢司馬風流，濕盡青衫，欲歸無路。   </p>   <p>    <font color=\"#FF6600\">     <b>沁園春‧和槐城自壽</b>    </font>    <br />    六十一翁，垂銀帶魚，插四角輪。把百個今朝，重排花甲，十年前事，似臼齏辛。    <br />    骰選功名，酒中富貴，管取當筵滿勸旬。槐知道，待二郎做甚，父子封申。    <br />    便應際會昌辰。怕林下相逢未是真。    <br />    看焚芰裂荷，起鍾山笑，賣田僦馬，墮貢生貧，後六十年，    <br />    有無窮事，是宰官身是報身。年來好，莫做他宰相，便是全人。   </p>   <p>    <font color=\"#FF6600\">     <b>沁園春‧再和槐城自壽韻</b>    </font>    <br />    劉子生時，當月下弦，輸大半輪。記孤館望雲，朝饑諷午，寒爐擁雪，歲晚盤辛。    <br />    比似先生，兩壬相望，豈止參差一二旬。明年好，算乞漿得酒，酉勝如申。    <br />    吾辰。定是雌辰。聽窮鬼揶揄數得真。    <br />    但鶴唳華亭，貴何似賤，珠沈金谷，富不如貧。    <br />    明月清風，晴春暖日，出入千重雲水身。吾老矣，歎臣之少也，已不如人。   </p>   <p>    <font color=\"#FF6600\">     <b>沁園春‧和槐城見壽</b>    </font>    <br />    成佛生天，自是兩途，任祖生先。看二三大老，依稀吾榜，幾多新進，少小齊年。    <br />    紫陌相逢，青山獨往，倚杖鶴鳴聽布泉。百年裡，但兒時難得，老後依然。    <br />    吾牛已不耕田。更雨滑泥深自在鞭。    <br />    歎十年波浪，悠悠何補，三生石上，種種無緣。    <br />    白髮來呵，朱顏去也，一曲狂歌落酒邊。誰似我，似官奴出籍，散聖安禪。   </p>   <p>    <font color=\"#FF6600\">     <b>沁園春‧聞歌</b>    </font>    <br />    十八年間，黃公壚下，崔九堂前。歎人生何似，飄花陌上，妾身難託，賣鏡橋邊。    <br />    隔幔雲深，繞樑聲徹，不負楊枝舊日傳。主人好，但留髡一石，空惱彭宣。    <br />    不因浩歎明年。也不為青衫愴四筵。    <br />    念故人何在，舊遊如夢，清風明月，野草荒田。    <br />    俯仰無情，高歌有恨，四壁蕭條久絕弦。秋江晚，但一聲河滿，我自潸然。   </p>   <p>    <font color=\"#FF6600\">     <b>沁園春‧和劉仲簡九日韻</b>    </font>    <br />    九日黃花，淵明之後，誰當汝儔。記龍山昨夜，寒泉九井，帽輕似葉，鬚戟如虯。    <br />    庾扇西風，孔林落照，銀海橫波十二樓。閑笑道，那華亭上蔡，再見何由。    <br />    人生似我何求。算惟有高人高處遊。    <br />    笑如今別駕，前時方外，塵埃半百，歲月如流。    <br />    如此連牆，今年不見，一首猶勝萬戶侯。偷閒好，便明朝有約，莫莫休休。   </p>   <p>    <font color=\"#FF6600\">     <b>沁園春‧送春</b>    </font>    <br />    春汝歸歟，風雨蔽江，煙塵暗天。況雁門厄塞，龍沙渺莽，東連吳會，西至秦川。    <br />    芳草迷津，飛花擁道，小為蓬壺借百年。江南好，問夫君何事，不少留連。    <br />    江南正是堪憐。但滿眼楊花化白氈。    <br />    看兔葵燕麥，華清宮裡，蜂黃蝶粉，凝碧池邊。    <br />    我已無家，君歸何里，中路徘徊七寶鞭。風回處，寄一聲珍重，兩地潸然。   </p>   <p>    <font color=\"#FF6600\">     <b>沁園春‧送春</b>    </font>    <br />    笑貢生狂，日日彈冠，西望王陽。待泥封屢下，蒲輪不至，賣琅琊產，辦舍人裝。    <br />    厚祿故人，黃金有術，何不分伊肘後方。他年老，三千里外，八十思鄉。    <br />    何如吾壽華堂。在丞相東山舊第旁。    <br />    任王人親至，不妨高枕，吾州盛事，更短鄰牆。    <br />    我學希夷，邀公共坐，遊戲壺中日月長。山僧道，成仙未晚，救火須忙。   </p>   <p>    <font color=\"#FF6600\">     <b>法駕導引‧壽治中</b>    </font>    <br />    棠陰日，棠陰日，清美近花朝。共喜治中持福筆，春當霄漢布寬條。    <br />    蘭蕙雪初銷。和氣滿，和氣滿，生意到漁樵。    <br />    清澈已傾螺子水，黑頭宜著侍中貂。天馬擬歸朝。   </p>   <p>    <font color=\"#FF6600\">     <b>法駕導引‧壽治中</b>    </font>    <br />    蟠桃熟，蟠桃熟，一熟一千年。比似相公年正少，朱顏綠鬢錦蟬連。    <br />    肉色更光鮮。西江好，西江好，春雨碧黏天。    <br />    見說內家消息近，佳人拜舞壽觴前。扶醉起金鞭。   </p>   <p>    <font color=\"#FF6600\">     <b>法駕導引‧壽劉侯</b>    </font>    <br />    兒童喜，兒童喜，獻壽摘仙桃。篁峒鳴狐成鬼火，花村買犢賣蠻刀。    <br />    惟有使君勞。燕山桂，燕山桂，猶帶竇家香。    <br />    月殿一枝金粟滿，囊中玉屑搗成霜。和露入霞觴。   </p>   <p>    <font color=\"#FF6600\">     <b>法駕導引‧壽吳蒙庵</b>    </font>    <br />    金莖露，金莖露，絕勝九霞觴。挼碎菊花如玉屑，滿盤和月咽風香。    <br />    不老是丹方。六十七，六十七，七歲見端平。    <br />    記得是秋除目好，近年大路到南京。楚制起諸生。   </p>   <p>    <font color=\"#FF6600\">     <b>法駕導引‧壽胡潭東</b>    </font>    <br />    春小小，春小小，梅漸著些些。未必神仙無白髮，依然林下有黃花。    <br />    潭影浸流霞。冬十十，冬十十，亥字雁斜斜。    <br />    不用瑤池偷碧實，不須句漏博丹砂。    <font color=\"#6600FF\" size=\"2\">（原注：其子新漳浦縣尹。）</font>陰德遍人家。   </p>   <p>    <font color=\"#FF6600\">     <b>法駕導引‧壽城山，用壽胡潭東韻</b>    </font>    <br />    臣尚少，臣尚少，少似此翁些。點半點斑今似雪，飛來飛去自如花。    <br />    醉眼看紅霞。人間事，人間事，倒仗拄頤斜。    <br />    冷冷清清冰下水，吞吞忍忍飯中砂。選到老人家。   </p>   <p>    <font color=\"#FF6600\">     <b>法駕導引‧壽城山，用壽胡潭東韻</b>    </font>    <br />    天正子，天正子，亥正較差些。床下玉靈頭戴九，手中銅葉錦添花。    <br />    乞汝作飛霞。遼東鶴，遼東鶴，無語鶴頭斜。    <br />    塵土不知灰變縞，周遭會見頂成砂。城郭待還家。   </p>   <p>    <font color=\"#FF6600\">     <b>法駕導引‧壽胡盤居</b>    </font>    <br />    盤之水，盤之水，清可濯吾纓。我與盤山疏一月，黃花滿意繞荒城。    <br />    懷抱向誰傾。十之十，十之十，十十到千齡。    <br />    我與盤山同一月，不占甲子後先晴。攜手看升平。   </p>   <p>    <font color=\"#FF6600\">     <b>法駕導引‧代壽丹山</b>    </font>    <br />    東風雨，東風雨，河漢洗蓬萊。只見丹山高萬丈，不知古驛路傍埃。    <br />    到海幾時回。二月八，二月八，長見醉桃腮。    <br />    天上玉堂懷舊草，面前金鼎又無梅。除是老翁來。   </p>   <p>    <font color=\"#FF6600\">     <b>法駕導引‧壽劉仲簡</b>    </font>    <br />    五月五，五月五，細雨綠菖蒲。早是高花開九節，花堪結子節堪扶。    <br />    持此揆●初。長命縷，長命縷，兒女漫區區。    <br />    何似屏星南極裡，清如寒露在冰壺。一府號儒。   </p>   <p>    <font color=\"#FF6600\">     <b>水調歌頭‧壽詹天遊</b>    </font>    <br />    鶴會正陽後，又為此公來。向時圯上，不似魁梧出塵埃。    <br />    少日河東賦手，醉裡新豐對草，談笑上金台。太子少靈氣，馬客豈仙才。    <br />    紫貂裘，駭犀劍，鸚鵡杯。龍涎沈水是淺，薄命有人猜。    <br />    聞說老仙清健，想見風姿皓偉，天語快行催。鳧舄看雙去，槐第似親栽。   </p>   <p>    <font color=\"#FF6600\">     <b>水調歌頭‧壽晏雲心</b>    </font>    <br />    五五復五五，二八且重重。後天先甲如此，滿月喜相逢。    <br />    一日須傾三百，月小又輸一日，不滿九千鍾。但願客常滿，莫問海樽空。    <br />    賦長篇，賡短韻，剩談叢。亂來風日自美，一橘兩衰翁。    <br />    幾見東陵瓜好，又看西鄰葵爛，半醉半醒中。偶得洞賓象，混混起相從。   </p>   <p>    <font color=\"#FF6600\">     <b>水調歌頭‧謝和溪園來壽</b>    </font>    <br />    夫子惠收我，謂我古心徒。閒居有客無酒，有酒又無魚。    <br />    報導犀兵遠墜，問訊陳人何似，陳似隔年萸。天壤亦大矣，知有孔融乎。    <br />    白雪歌，丹元贊，赫蹄書。洪崖何自過我，便作授經圖。    <br />    教我天根騎月，規我扶搖去意，餐我白芝符。從此須溪里，更著赤松湖。   </p>   <p>    <font color=\"#FF6600\">     <b>水調歌頭‧壽周溪園有序</b>    </font>    <br />    天九積陽，月半將望。恭惟某官，嘉定間氣，西江耆英。喬木南山，    <br />    為人父，為眾父；光風霽月，有一天，有二天。固宜十萬戶之民，同    <br />    致八千秋之祝。某俚歌水調，上贊金丹，輒陳宗工，竊幸微眄。   </p>   <p>先生豈我輩，造物乃其徒。荷衣自放林壑，亦未棄銀魚。    <br />    留得東籬晚節，笑倒龍山禿帽，一醉插茱萸。天下有大老，攜手盍歸乎。    <br />    別頭經，三晝夢，一編書。向之麟者止矣，且看老溪圖。    <br />    歷遍後天既未，依約明朝三五，乾體適當符。還以奉公壽，不是講鵝湖。   </p>   <p>    <font color=\"#FF6600\">     <b>水調歌頭</b>    </font>    <br />    日獻洞賓公像于溪園先生，報以階庭府公耐軒壽容，曰：是類吾子。且三疊前    <br />    水調以證之，於是某得自號為小耐矣。雖甚無似，不敢當。顧公所覽揆如此，    <br />    誼不虛辱，敢續之好歌，毋忘佳話。   </p>   <p>似似不常似，似我一生徒。畫工自畫龍種，忽近海飛魚。    <br />    大笑北宮稱弟，遂使西河疑女，同氣自椒萸。且謂杜公者，即是老君乎。    <br />    日給華，芎藭本，薛羊書。馬師真只這是，可是躄浮圖。    <br />    大小盧同馬異，天下使君與操，但欠虎銅符。說甚左眼痣，已過洞庭湖。   </p>   <p>    <font color=\"#FF6600\">     <b>水調歌頭</b>    </font>    <br />    自龍眠李氏夜過臞仙康氏，走筆和其家燈障水調，迫暮始歸。   </p>   <p>不成三五夜，不放霎時晴。長街燈火三兩，到此眼方明。    <br />    把似每時庭院，傳說個般障子，無路與君行。推手復卻手，都付斷腸聲。    <br />    漏通曉，燈收市，人下棚。中山鐵馬何似，遺恨杳難平。    <br />    一落摻撾聲憤，再見大晟舞罷，樂事總傷情。便有塵隨馬，也任雨霖鈴。   </p>   <p>    <font color=\"#FF6600\">     <b>水調歌頭‧中秋口占</b>    </font>    <br />    明月幾萬里，與子共中秋。古今良夜如此，寂寂幾時留。    <br />    何處胡笳三弄，尚有南樓餘興，風起木颼颼。白石四山立，玉露下平洲。    <br />    醉青州，歌赤壁，賦黃樓。人間安得十客，譚笑發中流。    <br />    看取橫江皓彩，猶似沈河白璧，光氣徹天浮。舉首快哉去，燈火見神州。   </p>   <p>    <font color=\"#FF6600\">     <b>水調歌頭‧癸未中秋，吉文共馬德昌泛江</b>    </font>    <br />    群動各已息，在汝夢中遊。塵埃大地如水，兒女不堪愁。    <br />    寂寂古人安在，冉冉吾年如此，何處有高樓。客有洞簫者，淚下不能收。    <br />    庾樓墜，秦樓渺，楚樓休。知公所恨何事，不是為封侯。    <br />    自有此山此月，說甚何年何處，重泛木蘭舟。起舞酹英魄，餘憤海西流。   </p>   <p>    <font color=\"#FF6600\">     <b>水調歌頭‧癸未中秋，吉文共馬德昌泛江</b>    </font>    <br />    寂寂復寂寂，此月古時明。銀河也變成陸，灰劫斷槎橫。    <br />    歷落英雄孺子，滅沒龍光牛斗，勝敗黯然平。玉笛叫空闊，終有故人情。    <br />    雁南飛，烏繞樹，鶴歸城。問君有酒，何不鼓瑟更吹笙。    <br />    我飲嗚嗚起舞，我舞僛僛白髮，顧影可憐生。舊日中秋客，幾處幾回晴。   </p>   <p>    <font color=\"#FF6600\">     <b>水調歌頭</b>    </font>    <br />    丙申中秋，兩道人出示四十年前濯纓樓賞月水調。臞仙和，意已盡，明日又續之   </p>   <p>此夕酹江月，猶記濯纓秋。濯纓又去如水，安得主人留。    <br />    舊日登樓長笑，此日新亭對泣，禿鬢冷颼颼。木落下極浦，漁唱發中洲。    <br />    芙蓉闕，鴛鴦閣，鳳凰樓。夜深白露紛下，誰見濕螢流。    <br />    自有此生有客，但恨有魚無酒，不了一生浮。重省看潮去，今夕是杭州。   </p>   <p>    <font color=\"#FF6600\">     <b>水調歌頭‧和馬觀復中秋</b>    </font>    <br />    不飲強須飲，不飲奈何明。也曾劬禿當了，依舊滑如冰。    <br />    一吸金波蕩漾，再吸瓊樓傾倒，吾杓亦長盈。試入壺中看，只似世間晴。    <br />    飲連江，江連月，月連城。十年離合老矣，悲喜得無情。    <br />    想見淒然北望，欲說明年何處，衣露為君零。同此大圓鏡，握手認環瀛。   </p>   <p>    <font color=\"#FF6600\">     <b>水調歌頭‧和巽吾觀荷</b>    </font>    <br />    仙拿下馳道，清露滴芙蓉。無憀似酒初醒，身世笑顰中。    <br />    萬朵花燈夜宴，一葉扁舟海島，寂寂五更風。誤賞明妝靚，愁思滿青銅。    <br />    陂六六，三十六，渺何窮。江南曲曲煙雨，誰是醉施翁。    <br />    但恨才情都老，無復風流曾夢，縹緲賦驚鴻。寄語清淨社，小飲合相容。   </p>   <p>    <font color=\"#FF6600\">     <b>水調歌頭‧甲午九日牛山作</b>    </font>    <br />    不飲強須飲，今日是重陽。向來健者安在，世事兩茫茫。    <br />    叔子去人遠矣，正復何關人事，墮淚忽成行。叔子淚自墮，湮沒使人傷。    <br />    燕何歸，鴻欲斷，蝶休忙。淵明自無可奈，冷眼菊花黃。    <br />    看取龍山落日，又見騎台荒草，誰弱復誰強。酒亦有何好，暫醉得相忘。   </p>   <p>    <font color=\"#FF6600\">     <b>水調歌頭</b>    </font>    <br />    辛巳前八月九日夜，自黃州步歸，蕭英甫以舟泛余艤本    <br />    覺寺門外，夜深未能睡，明日為賦此寄之   </p>   <p>山水無宿約，村暗自當還。不知有客乘興，載我弄滄灣。    <br />    酒吸明河欲盡，月落三星在下，未放水風閑。影轉松起舞，扶步入林間。    <br />    恨無人，橫野笛，叫關山。知君慷慨何事，惜得米陽關。    <br />    看取大江東去，把酒淒然北望，說著淚潺湲。我飲自須盡，君唱有何難。   </p>   <p>    <font color=\"#FF6600\">     <b>水調歌頭</b>    </font>    <br />    余初入建府，觸官妓於馬上。後於酒邊，妓自言，故賦之   </p>   <p>雨聲深院裡，歌扇小樓中。當時飛燕馬上，妖豔為誰容。    <br />    嬌顫須扶未穩，腰褭輕籠小駐，玉女最愁峰。掠鬢過車驟，回首意衝衝。    <br />    寶釵斜，雲鬢亂，幾曾逢。誰知去三步遠，此痛與君同。    <br />    玉箸殘妝誰見，獺髓輕痕妙補，粉黛不須濃。重見為低訴，餘恨更匆匆。   </p>   <p>    <font color=\"#FF6600\">     <b>水調歌頭‧和王槐城自壽</b>    </font>    <br />    未信仙都子，曾識老仙翁。卿卿少年去後，心與道人同。    <br />    揮麈不須九錫，開閣苦無長物，閑日醉千鍾。一笑欠伸起，兒戲大槐中。    <br />    友彭聃，招園綺，傲喬松。年來多慣世事，莫莫惱司空。    <br />    等得三朝好老，恰則而今虛左，梅信已先通。富貴正不免，從此學癡聾。   </p>   <p>    <font color=\"#FF6600\">     <b>水調歌頭‧和王槐城自壽</b>    </font>    <br />    百千孫子子，八十老翁翁。人間天下清福，閱世苦難同。    <br />    誰歎東門獵倦，誰笑南陽舞罷，萬事五更鐘。但願人長久，聊復進杯中。    <br />    故侯瓜，丞相柏，大夫松。諸公健者安在，春夢轉頭空。    <br />    可笑先生無病，病在枕流漱石，福至自然通。聾者固多笑，一笑更治聾。   </p>   <p>    <font color=\"#FF6600\">     <b>水調歌頭‧和王槐城自壽</b>    </font>    <br />    我有此客否，難作主人翁。小年自不相似，偶與大年同。    <br />    見說東廂諸少，正擁家君勝會，二八舞歌鐘。亦欲得公重，公在畫堂中。    <br />    笑青蒿，真小草，倚長松。典衣欲作湯餅，家釀愧瓶空。    <br />    公有潭州百斛，公有秫田二頃，賀客萬錢通。小大不相似，但可似公聾。   </p>   <p>    <font color=\"#FF6600\">     <b>水調歌頭‧和馬觀復石頭渡寄韻</b>    </font>    <br />    明月隔千里，風動帳紋開。故人錦字如夢，夢轉雁初來。    <br />    倚遍西山朝爽，行過石頭舊渡，久別忽經懷。不得與之語，日夕獨持杯。    <br />    調綠水，歌白雪，有心哉。也知尻高啄俯，無計脫塵埃。    <br />    狗尾貂蟬滿座，貝帶鵔鸃弄粉，一輿一臣台。歲晚不如願，誰更忿灰堆。   </p>   <p>    <font color=\"#FF6600\">     <b>水調歌頭‧臘月二十一日可遠堂索賦</b>    </font>    <br />    落日半亭榭，山影沒壺中。蒼然欲不可極，迢遞未歸鴻。    <br />    錦織家人何在，春寄故人不到，寂寞聽疏鐘。木末見江去，無雪著漁翁。    <br />    詞舂容，歌慷慨，語玲瓏。歲雲暮矣相見，明日是東風。    <br />    遠想使君臺上，攜手與人同樂，中夜說元龍。世事無足語，且看燭花紅。   </p>   <p>    <font color=\"#FF6600\">     <b>水調歌頭‧和彭明叔七夕</b>    </font>    <br />    不見古時月，何似漢時秋。朱陳村里新樣，新婦又騎牛。    <br />    欲脫參前氐後，又說河邊河鼓，此會沒來由。何處設瓜果，香動幘溝窶。    <br />    郭郎老，誰為理，豈情流。人間●睡五日，五日復何悠。    <br />    吾腹空虛久矣，子有滿堂錦繡，犢鼻若為酬。玉友此時好，空負葛巾篘。   </p>   <p>    <font color=\"#FF6600\">     <b>水調歌頭‧和彭明叔七夕</b>    </font>    <br />    天地有中氣，第一是中元。新秋七七，月出河漢斗牛間。    <br />    正是使君初度，如見中州河嶽，綠鬢又朱顏。莖露一杯酒，清澈瑞人寰。    <br />    大暑退，潢潦淨，彩雲斑。三壬三甲厚重，屹不動如山。    <br />    從此五風十雨，自可三年一日，香寢鎮獅蠻。起舞願公壽，未可願公還。   </p>   <p>    <font color=\"#FF6600\">     <b>水調歌頭‧陳平章即席賦</b>    </font>    <br />    夜看二星度，高會列群英。蒼顏白髮烏帽，風入古槐清。    <br />    客有羽衣來者，仍是尋常百姓，坐覺孟公驚。且勿多酌我，未厭我狂醒。    <br />    金甌啟，銀信喜，袞衣新。向來淮浙草木，隱隱有餘聲。    <br />    聞說井欄沙語，感念石壕村事，傾耳發驚霆。舉酒奉公壽，天意厚蒼生。   </p>   <p>    <font color=\"#FF6600\">     <b>水調歌頭‧和尹存吾</b>    </font>    <br />    造物反乎覆，白首困耆英。吟風賞月石上，一笑再河清。    <br />    一百八盤道路，二十四橋歌舞，身世夢堪驚。獨酌未能醉，已醉驀然醒。    <br />    別與老，驚相見，幾回新。來時燕棲未穩，滿耳又蟬聲。    <br />    閑憶錢塘江上，兩點青山欲白，血石起鞭霆。此事復安在，相對說平生。   </p>   <p>    <font color=\"#FF6600\">     <b>金縷曲‧代賀丞相，有序。</b>    </font>    <br />    恭審天開曆甲，旦應生申。鍾三光五嶽之英，五百年生名世；處前古當今之會，    <br />    千萬世開太平。某望門牆，伏深讚頌；積忱依永，奏伎小詞，上犯鈞嚴，不勝悚    <br />    恐慶抃之至。   </p>   <p>曉殿龍光起。御香濃、新詩寫就，雲飛相第。一自騎箕承帝賚，千載君臣魚水。    <br />    端不負、當年弧矢。赤壁周郎神遊處，料羞看、故壘斜陽裡。今共看，更無比。    <br />    樽前若說平生事。歎長江、幾番風浪，幾人膽碎。數載太平豐年瑞。三百年間又幾。    <br />    想皇揆、初心應喜。漸近中秋團團月，算人間天上、俱清美。祝千歲，似甲子。   </p>   <p>    <font color=\"#FF6600\">     <b>金縷曲‧壽繆守</b>    </font>    <br />    秋老寒香圃。自春來、桔槔閑了，去天尺五。陌上踏歌來何暮，收得黃雲如土。    <br />    但稽首、福星初度。不是使君人間佛，甚今朝、欲雨今朝雨。持壽酒，為公舞。    <br />    虎頭畫手誰堪許。寫天人、方瞳紅頰，共賓笑語。衛戟連營三千士，簇簇滿城簫鼓。    <br />    早恐是、留公不住。飛去翩翩嫌白鷺，算年來、稀姓多登府。祝千歲，奉明主。   </p>   <p>    <font color=\"#FF6600\">     <b>金縷曲‧奇番總管周耐軒生日</b>    </font>    <br />    春入番江雨。滿湖山、鶯啼燕語，前歌後舞。聞道行驄行且止，卻聽譙樓更鼓。    <br />    正未卜、陰晴同否。老子胸中高小范，這精神、堪更開封府。新治足，舊民苦。    <br />    扁舟浩蕩乘風去。看萊衣、思賢堂上，壽觴朝舉。六十二三前度者，敢望香山老傅。    <br />    又過了、午年端午。采采菖蒲三三節，寄我公、矯矯扶天路。重歸袞，到相圃。   </p>   <p>    <font color=\"#FF6600\">     <b>金縷曲‧壽李公謹同知</b>    </font>    <br />    我誤留公住。看人間、猶是重陽，滿城風雨。父老棠陰攜孺子，記得元宵歌舞。    <br />    但稽首、烏烏無語。我有桓箏千年恨，為謝公、目送還雲撫。公不樂，尚何苦。    <br />    吾儂心事憑誰訴。有誰知、閉戶窮愁，欲從之去。聞道明朝生申也，滿酌一杯螺浦。    <br />    又知復、明年何處。天若有情西江者，便使君、驄馬來當路。香瓣起，勝金縷。   </p>   <p>    <font color=\"#FF6600\">     <b>金縷曲‧和同姓草叔曲本胡端逸見壽韻並謝</b>    </font>    <br />    忘卻來時路。恨蒼蒼、寒冰棄我，江南閑處。世事早知今如此，何不老農老圃。    <br />    更種個、梅花深住。凍雨前朝浯溪石，對蒼苔、墮淚憐臣甫。山似我，兩眉聚。    <br />    歲雲暮矣如何度。但多情、寂寥相念，二三君子。越石暮年扶風賦，猶解聞雞起舞。    <br />    恨不減、二三十歲。一曲相思碧雲合，醉憑君、為我歌如縷。君念我，似同祖。   </p>   <p>    <font color=\"#FF6600\">     <b>金縷曲‧壽陳靜山</b>    </font>    <br />    昨醉君家酒。從今十萬八千場，未疏老友。人道水仙標格俊，不許梅花殿後。    <br />    但贏得、一年年瘦。迤邐聚星樓上雪，待天風、浩蕩重攜手。酌君酒，獻君壽。    <br />    年前春入燕台柳。看聯翩、四輩金鞭，長楸承受。豈有中朝甌覆久，更落閩山海口。    <br />    端自有、玉堂金斗。我喜明年申又酉，但乞漿、所得皆醇酎。拚醉裡，送行晝。   </p>   <p>    <font color=\"#FF6600\">     <b>金縷曲‧壽朱氏老人七十三歲</b>    </font>    <br />    七十三年矣。記小人、四百四十五番甲子。看到蓬萊水清淺，休說樹猶如此。    <br />    但夢夢、昨非今是。一曲樽前離鸞操，撫銅仙、清淚如鉛水。歌未斷，我先醉。    <br />    新來畫得耆英似。似灞橋、風雪吟肩，水仙梅弟。里巷依稀靈光在，飛過劫灰如洗。    <br />    笑少伴、烏衣餘幾。老子平生何曾默，暮年詩、句句皆成史。個亥字，甲申起。   </p>   <p>    <font color=\"#FF6600\">     <b>金縷曲‧和潭東勸飲壽觴</b>    </font>    <br />    拍甕春醅動。洞庭霜、壓綠堆黃，林苞堪貢。況有老人潭邊菊，搖落賞心入夢。    <br />    數百歲、半來許中。兒女牽衣團欒處，繞公公、願獻生申頌。公性澀，待重風。    <br />    人生一笑何時重，奈今朝、有客無魚，有魚留凍。何似樽前斑斕起，低唱淺斟齊奉。    <br />    也不待、烹龍炰鳳。此會明年知誰健，說邊愁、望斷先生宋。醒最苦，醉聊共。   </p>   <p>    <font color=\"#FF6600\">     <b>金縷曲‧和潭東勸飲壽觴</b>    </font>    <br />    絕北寒聲動。渺黃昏、葉滿長安，雲迷章貢。最苦周公千年後，正與莽新同夢。    <br />    五十國、紛紛入中。搖揚都人歌郿塢，問何如、昨日嵩高頌。臚九錫，竟誰風。    <br />    當初共道擎天重。奈天教、垓下風寒，滹沱兵凍。寂寞放翁南園記，帶得園柑進奉。    <br />    悵回首、何人修鳳。寄語權門趨炎者，這朝廷、不是邦昌宋。真與贗，可能共。   </p>   <p>    <font color=\"#FF6600\">     <b>金縷曲</b>    </font>    <br />    杜叟陳君，風誼動人，歲一介壽我，辭華蔚然。    <br />    至謂我黑漆，則久不相見故耳，為此發歌。   </p>   <p>吾鬢如霜蕊。自江南、西風塵起，倒騎禿尾。舊日汾陽中書令，何限門生兒子。    <br />    到今也、陸沈草昧。醉裡不行西州路，但斗間、看望成龍氣。聊寂寞，自相慰。    <br />    夫君自是人間瑞。歎生兒、當如異日，孫仲謀耳。健筆風雲蛟龍起，人物山川形勢。    <br />    猶有封、狼居胥意。伐木嚶嚶出幽谷，問天之將喪斯文未。吾待子，望如歲。   </p>   <p>    <font color=\"#FF6600\">     <b>金縷曲‧和龔竹卿客中韻</b>    </font>    <br />    何處從頭說。但傾樽、淋漓醉墨，疏疏密密。看取兩輪東西者，也是樊籠中物。    <br />    這光景、年來都別。白髮道人隆中像，笑相逢、對擁爐邊雪。又過了，上元節。    <br />    紙窗旋補寒穿穴。柳黏窗、青青過雨，勸君休折。睡不成酣酒先醒，花底東風又別。    <br />    夜復夜、吟魂飛越。典卻西湖東湖住，十三年不出今朝出。容易得，二三月。   </p>   <p>    <font color=\"#FF6600\">     <b>金縷曲‧賀趙松廬</b>    </font>    <br />    歲事崢嶸甚。是當年、爆竹驅儺，插金幡勝。忽曉闌街兒童語，不為上元燈近。    <br />    但笑揀、梅簪公鬢。莫恨青青如今白，願年年、語取東君信。巾未墮，笑重整。    <br />    他年不信東風冷。鼓連天、銀燭花光，柳芽催迸。漫說沈香亭羯鼓，自著錦袍吟憑。    <br />    待吹徹、玉簫人醒。不帶汝陽天人福，便不教、百又餘年剩。歌此曲，休辭飲。   </p>   <p>    <font color=\"#FF6600\">     <b>金縷曲‧壬午五日</b>    </font>    <br />    葉葉跳珠雨。裡湖通、十里紅香，畫橈齊舉。昨夢天風高黃鵠，下俯人間何許。    <br />    但動地、潮聲如鼓。竹閣樓台青青草，問木棉、羈客魂歸否。盤泣露，寺鐘語。    <br />    夢回酷似靈均苦。歎神遊、前度都非，明朝重五。滿眼離騷無人賦，忘卻君愁弔古。    <br />    任醉裡、烏烏縷縷。渺渺茂陵安期叟，共鄗池、夜別還于楚。采澗綠，久延佇。   </p>   <p>    <font color=\"#FF6600\">     <b>金縷曲‧疊韻</b>    </font>    <br />    襟淚涔涔雨。料騷魂、水解千年，依然輕舉。還看吳兒胥濤上，高出浪花幾許。    <br />    絕倒是、東南旗鼓。風雨蛟龍爭何事，問彩彩、香粽猶存否。溪女伴，採蓮語。    <br />    古人不似今人苦。漫追談、少日風流，三三五五。誰似鄱陽鴟夷者，相望懷沙終古。    <br />    待喚醒、重聽金縷。尚有遠遊當年恨，恨南公、不見秦為楚。天又暮，黯凝佇。   </p>   <p>    <font color=\"#FF6600\">     <b>金縷曲‧五日和韻</b>    </font>    <br />    錦岸吳船鼓。問沙鷗、當日沈湘，是何端午。長恨青青朱門艾，結束腰身似虎。    <br />    空淚落、嬋媛嬃女。我醉招累清醒否，算平生、清又醒還誤。累笑我，醉中語。    <br />    黃頭舞棹臨江處。向人間、獨競南風，叫雲激楚。笑倒兩崖人如蟻，不管頹波千履。    <br />    忽驚抱、汨羅無柱。欸乃漁歌斜陽外，幾書生、能辦投湘賦。歌此恨，淚如縷。   </p>   <p>    <font color=\"#FF6600\">     <b>金縷曲‧古岩和去年九日約登高韻，再用前韻</b>    </font>    <br />    破帽吹愁去。繞郊墟、殘灰敗壁，冷煙斜雨。舞馬夢驚城烏起，散作童妖灶語。    <br />    漫說與、謝仙一句。猶記醉歸西州路，問行人、望望驪烽誤。幾未失，喪公屨。    <br />    高高況是興亡處。望平沙、落日湖光，暗淮沈楚。寂寞西陵歌又舞，疑塚嵯峨新土。    <br />    黯牛笛、參差歸路。試問文君容賒否，待東籬、更就黃花浦。拚酩酊，涴藍縷。   </p>   <p>    <font color=\"#FF6600\">     <b>金縷曲‧丙戌九日</b>    </font>    <br />    風雨東籬晚。渺人間、南北東西，平蕪煙遠。舊日攜壺吹帽處，一色沈冥何限。    <br />    天不遣、魂銷腸斷。不是苦無看山分，料青山、也自羞人面。秋後瘦，老來倦。    <br />    驚回昨夢青山轉。恨一林、金粟都空，靜無人見。默默黃花明朝有，只待插花尋伴。    <br />    又誰笑、今朝蝶怨。潦倒玉山休重醉，到簪萸、忍待人頻勸。今又惜，幾人健。   </p>   <p>金縷曲‧九日即事    <br />    與客攜壺去。望高高、半山失卻，滿城風雨。何許白衣人邂逅，小立東籬共語。    <br />    未怪是、催租斷句。寂寞午雞啼三四，悄老人、橋上前期誤。卿且去，整吾屨。    <br />    寒空舊是題詩處。莽雲煙、纏蛟舞鳳，東吳西楚。千古新亭英雄夢，淚濕神州塊土。    <br />    歎落日、鴻溝無路。一片沙場君不去，空平生、恨恨王夷甫。憑半醉，付金縷。   </p>   <p>    <font color=\"#FF6600\">     <b>金縷曲‧登高華蓋嶺和同遊韻</b>    </font>    <br />    攜手登高賦。望前山、山色如煙，煙光如雨。少日憑欄峰南北，誰料美人遲暮。    <br />    漫回首、殘基冷緒。長恨中原無人問，到而今、總是經行處。書易就，雁難付。    <br />    斜陽日日長亭路。倚秋風、洞庭一劍，故人何許。寂寞柴桑寒花外，還有白衣來否。    <br />    但哨遍、長歌歸去。尚有孔明英英者，悵孔明、自是英英誤。歌未斷，鬢成縷。   </p>   <p>    <font color=\"#FF6600\">     <b>金縷曲‧絕江觀桃，座間和韻</b>    </font>    <br />    問何年種植。獨成蹊、穠華爛漫，錦開千步。花下老人猶記我，不似那回賞處。    <br />    並吹卻、道邊謝墅。黃四娘家今何在，也飄零、偎向前村住。千萬恨，寄紅雨。    <br />    攜壺藉草行歌暮。記前宵、深盟止酒，況堪扶路。破手一杯花浮面，不覺二三四五。    <br />    更竹裡、顛狂崔護。試語看花諸君子，但如今、俯仰成前度。君不見，曲江樹。   </p>   <p>    <font color=\"#FF6600\">     <b>金縷曲‧聞杜鵑</b>    </font>    <br />    少日都門路。聽長亭、青山落日，不如歸去。十八年間來往斷，白首人間今古。    <br />    又驚絕、五更一句。道是流離蜀天子，甚當初、一似吳兒語。臣再拜，淚如雨。    <br />    畫堂客館真無數。記畫橋、黃竹歌聲，桃花前度。風雨斷魂蘇季子，春夢家山何處。    <br />    誰不願、封侯萬戶。寂寞江南輪四角，問長安、道上無人住。啼盡血，向誰訴。   </p>   <p>    <font color=\"#FF6600\">     <b>金縷曲‧古岩取後村和韻示余，如韻答之</b>    </font>    <br />    一笑披衣起。笑昨宵、東風似夢，韓張盧李。白髮紅雲溪上叟，不記兒孫年齒。    <br />    但回首、秦亡漢駛。苦苦漁郎留不住，約扁舟、後日重來此。吾已老，尚能俟。    <br />    少年未解留人意。恍出山、紅塵吹斷，落花流水。天上玉堂人間改，漫欸乃聲千里。    <br />    更說似、玄都君子。聞道釀桃堪為酒，待釀桃、千石成千醉。春有盡，甕無底。   </p>   <p>    <font color=\"#FF6600\">     <b>金縷曲‧鄉校張燈，賦者迫和，勉強趨韻</b>    </font>    <br />    燈共牆檠語。記昨朝、芒鞋蓑笠，冷風斜雨。月入宮槐槐影澹，化作槐花無數。    <br />    恍不記、鼇頭壓處。不恨揚州吾不夢，恨夢中、不醉瓊花露。空耿耿，弔終古。    <br />    千蜂萬蝶春為主。悵何人、老憶江南，北朝開府。看取當年風景在，不待花奴催鼓。    <br />    且未說、春丁分俎。一曲滄浪邀吾和，笑先生、尚是邯鄲步。如秉爨，續殘炬。   </p>   <p>    <font color=\"#FF6600\">     <b>摸魚兒‧和柳山悟和尚與李同年嘉龍韻</b>    </font>    <br />    漸無多，詩朋酒伴，東林復幾人許。舊時船子西湖柳，詞與東風塵土。重記否。    <br />    那月月下旬，且避何人疏。當朝自負。甚墮髻愁眉，滕韝短後，一往似傖父。    <br />    當年事，傷心說庾開府。人生無百年慮。虎頭燕頷人間肉，不是蜜翁翁做。今又古。    <br />    是楚對凡亡，為是凡亡楚。朝朝暮暮。聽畫角樓頭，嗚咽未斷，重數五更鼓。   </p>   <p>    <font color=\"#FF6600\">     <b>摸魚兒</b>    </font>    <br />    記玄都、看花君子，一生恨奈何許。青雲紫陌悠悠者，幾個玉人成土。今在否。    <br />    但四海九州，屈指從頭疏。吾年空負。看射虎南山，遭逢醉尉，何須飲田父。    <br />    神清夢，也是堂堂歐府。此中無破頭慮。種槐不隔鞭蛆惡，更祝二郎兒做。蒼蒼古。    <br />    漫年又一年，老卻南公楚。池塘春暮。笑步步鳴蛙，看成兩部，正似未忘鼓。   </p>   <p>    <font color=\"#FF6600\">     <b>摸魚兒</b>    </font>    <br />    三百年、人間天上，遽如許、遽如許。落花寒食東風雨，漠漠長陵土。魂歸否。    <br />    怕些不分明，又墮人箋疏。且無相負。記昔與諸賢，共談洛下，曾識老人父。    <br />    牛衣淚，冷落聞雞東府。風塵曾獨深慮。子規聲斷長門曉，春夢不堪重做。千萬古。    <br />    但目極心傷，宛轉虞兮楚。江東日暮。想野草荒田，而今何處，不待雍門鼓。   </p>   <p>    <font color=\"#FF6600\">     <b>摸魚兒‧和韻</b>    </font>    <br />    道醉鄉、無邊無岸，一樽到彼殊徑。是間轉海人知處，尺地不教渠剩。樽亦癭。    <br />    問一斗消酲，一石猶難信。臨風小等。記我友醒狂，相從有意，中路恨羌永。    <br />    梅花晚，早已雪堆餘鬢。此花寧復風韻。空寒獨倚天為主，天又幾時曾定。今為晉。    <br />    看秦女山中，綠髮垂垂頂。百年一瞬。歎高臥北窗，閑過五十，無說答形影。   </p>   <p>    <font color=\"#FF6600\">     <b>摸魚兒‧辛巳冬和中齋梅詞</b>    </font>    <br />    記歌頭、辛壬癸甲，烏烏能知誰曉。梅花不待元宵好，雪月交光獨照。愁未老。    <br />    更老似渠●，冷面迎相笑。君詞定峭。但減十年前，偎桃傍李，肯獨為梅好。    <br />    山中好。可但一枝春早。道邊無限花草。米嘉榮共何戡在，還憶永新嬌小。明年了。    <br />    又喚起流鶯，又自愁鵑叫。東皇太昊。更不是瓊花，香無半點，一笑使人倒。   </p>   <p>    <font color=\"#FF6600\">     <b>摸魚兒‧和巽吾留別韻</b>    </font>    <br />    懶能看、海桑世界，風花過眼如傳。月明昨夜庭流水，天色朝來都變。塵石爛。    <br />    銖衣壞，和衣減盡誰能怨。秦亡楚倦。但剪燭西窗，秋聲入竹，點點已如霰。    <br />    當年事，本是泗亭沛縣。卻教綿蕝成殿。暮年八陣那曾用，付與江流石轉。前楚辯。    <br />    今哨遍，是烏烏者燈前勸。乾坤較健。歎君已歸休，吾方俯仰，種種未曾見。   </p>   <p>    <font color=\"#FF6600\">     <b>摸魚兒‧春暮</b>    </font>    <br />    渺斜陽、村煙酒市，獨教王謝如此。漁翁夢入江頭絮，寂寂平安西子。東風起。    <br />    東風起。種桃千樹皆流水。橋邊萬里。甚老子情鍾，明朝後日，又灑送春淚。    <br />    青過雨，歷歷遠山如洗。暮雲堪共誰倚。諸賢洛下風流散，輕薄紛紛餘幾。聊爾爾。    <br />    問世事。何如自嗅殘花蕊。金銅劍履。但陌上相逢，摩挲一笑，鑄此幾時矣。   </p>   <p>    <font color=\"#FF6600\">     <b>摸魚兒‧甲午送春</b>    </font>    <br />    又非他、今年晴少，海棠也恁空過。清羸欲與花同夢，不似蝶深深臥。春憐我。    <br />    我又自、憐伊不見儂賡和。已無可奈。但愁滿清漳，君歸何處，無淚與君墮。    <br />    春去也，尚欲留春可哥。問公一醉能頗。鍾情剩有詞千首，待寫大招招些。休阿那。    <br />    阿那看、荒荒得似江南麼。老夫婆娑。問籬下閑花，殘紅有在，容我更簪朵。   </p>   <p>    <font color=\"#FF6600\">     <b>摸魚兒‧今歲海棠遲開半月，然一夕如雪，無飲余者，賦此寄恨</b>    </font>    <br />    是他家、絳唇翠袖，可容卿有功否。相思不到胭脂井，只隔東林煙柳。春去又。    <br />    漫一夜東風，吹得花成舊。無人舉酒。但照影堤流，圖他紅淚，飄灑到襟袖。    <br />    人間事，大半歸謀諸婦。不如意十八九。敲門夜半窺園李，赤腳玉川驚走。何處有。    <br />    更炙燭風流，看到人歸後。休休回首。笑舊日園林，佺巢蜀錦，處處可攜手。   </p>   <p>    <font color=\"#FF6600\">     <b>摸魚兒‧酒邊留同年徐雲屋三首</b>    </font>    <br />    怎知他、春歸何處，相逢且盡樽酒。少年嫋嫋天涯恨，長結西湖煙柳。休回首。    <br />    但細雨斷橋，憔悴人歸後。東風似舊。問前度桃花，劉郎能記，花復認郎否。    <br />    君且住，草草留君翦韭。前宵正恁時候。深杯欲共歌聲滑，翻濕春衫半袖。空眉皺。    <br />    看白髮樽前，已似人人有。臨分把手。歎一笑論文，清狂顧曲，此會幾時又。   </p>   <p>正何須、陽關腸斷，吳姬苦勸人酒。中年懷抱縈縈處，看取伴煙和柳。柳搖首。    <br />    笑飛到家山，已是酴醾後。留連話舊。問溪上兒童，頗曾見我，有此故人否。    <br />    相逢地，還憶今宵三韭。青山只了迎候。東風自送歸帆去，吹得亂紅沾袖。暮雲皺。    <br />    聽杜宇高高，啼向無何有。江花垂手。任春色重來，江花更好，難可少年又。   </p>   <p>待欲●、家山未得，方知名不如酒。丹砂便做金句漏，難遣鬢青似柳。試搔首。    <br />    記移竹南塘，又是三年後。情懷非舊。歎少日相如，壚邊老去，能賦上林否。    <br />    種蘭處，贏得青青種韭。淵明中路相候。何須更待三三徑，也自長拖衫袖。青袍皺。    <br />    便持當金貂，賒取鄰家有。小兒拍手。笑昨醉如泥，盟言止酒，何事醒來又。   </p>   <p>    <font color=\"#FF6600\">     <b>摸魚兒‧賦雲束樓</b>    </font>    <br />    更比他、東風前度，依然一榻如許。深深舊是誰家府，落日畫樑燕語。簾半雨。    <br />    記湖海平生，相遇忘賓主。闌珊春暮。看城郭參差，長空澹澹，沙鳥自來去。    <br />    江山好，立馬白雲飛處。秦川終是吾土。登臨笑傲西山笏，煙樹高高杜宇。君且住。    <br />    況雙井泉甘，汲遍茶堪煮。歌殘金縷。恰黃鶴飛來，月明三弄，仍是岳陽呂。   </p>   <p>    <font color=\"#FF6600\">     <b>摸魚兒‧守歲</b>    </font>    <br />    是疑他、春來倏忽，是疑歲別人去。古今守歲無言說，長是酒闌情緒。堪恨處。    <br />    曾親見都人，戶戶銀花樹。星河未曙。聽朝馬籠街，火城簇仗，御筆已題露。    <br />    人間事，空憶桃符舊句。三茅鐘自朝暮。嚴城夜禁故如鬼，況敢憑陵大謼。冬冬鼓。    <br />    但畫角聲殘，已是新人故。休思前度。歎五十加三，明朝領取，閑看五星聚。   </p>   <p>    <font color=\"#FF6600\">     <b>摸魚兒‧和中齋端午韻</b>    </font>    <br />    醒復醒、行吟澤畔，焉能忍此終古。招魂過海楓林暝，招得魂歸無處。朝又暮。    <br />    但依舊，禁街人靜冬冬鼓。畫船沈雨。聽欸乃漁歌，興亡事遠，咽咽未能句。    <br />    君且住。能歌吾不如汝。悠悠鼓枻而去。滄洲攬結芳成艾，喚作張三李五。羌自苦。    <br />    更閑卻，玉堂端帖多多許。無人自語。把畫扇鸞邊，香羅雪底，題作午年午。   </p>   <p>    <font color=\"#FF6600\">     <b>摸魚兒‧贈友人</b>    </font>    <br />    想幼安、遼東歸後，自羞年少龍首。長安市上壚邊臥，枉卻快行家走。空兩袖。    <br />    染醉墨淋漓，把似天香透。功名邂逅。便六一詞高，君謨字偉，但見說行晝。    <br />    人間事，苦似成丹無候。神清苔字如鏤。明年六十聞歌後，頗記薄醺醺否。兒拍手。    <br />    笑馬上葛疆，也作家山友。煩伊起壽。更時復一中，毋多酌我，疏影共三嗅。   </p>   <p>    <font color=\"#FF6600\">     <b>摸魚兒‧水東桃花下賦</b>    </font>    <br />    也何須、晴如那日，欣然且過江去。玄都縱有看花便，耿耿自羞前度。堪恨處。    <br />    人道是，漫山先落坡翁句。東風綺語。但適意當前，來尋須賦，此土亦吾圃。    <br />    海山石，猶記芙蓉城主。彈過飛種成土。是間便作仙客杏，誰與一栽千樹。朝又暮。    <br />    悵二十五年，臨路花如故，人生自苦。只喚渡觀桃，侵尋至此，世事奈何許。   </p>   <p>    <font color=\"#FF6600\">     <b>摸魚兒</b>    </font>    <br />    醉與君、狂歌又笑，不知當日何調。孤山梅下吟魂冷，說甚那時蘇小。滄波眇。    <br />    奈此島，累累竟是誰家表。歸歟白鳥。看四聖飄香，朱門金榜，化作竺飛嶠。    <br />    衰也久，舊遊夢翠禽繞。塊兮軋、皎兮窈。相思一夜窗前白，誰識余懷渺渺。殘年了。    <br />    聽畫角，悲涼又是霜天曉。餘音杳緲。歎五十之年，我加八九，君隔幾科詔。   </p>   <p>    <font color=\"#FF6600\">     <b>摸魚兒‧辛巳自壽年五十</b>    </font>    <br />    是耶非、吾年如此，更癡更悔今昨。狂吟近日疏於酒，轉似秋山瘦削。渾未覺。    <br />    恁兒子門生，前度登高弱。情懷又惡。歎親友中年，不堪離別，況復久零落。    <br />    長生藥。有分神仙難學。人生聊復行樂。百年半夢隨流水，半在南枝北萼。妾命薄。    <br />    但寂寞黃昏，時聽城樓角。愁無可著。且取醉樽前，明朝休問，昨日已忘卻。   </p>   <p>    <font color=\"#FF6600\">     <b>摸魚兒‧壽王城山</b>    </font>    <br />    對樽前、簪花騎竹，老胡起起能舞。春風浩蕩天涯去，惟有薰吟自語。槐正午。    <br />    看萬戶蜂脾，簾幕雙雙乳。嬌兒騃女。漫學得琵琶，依稀馬上，總是主恩處。    <br />    淩煙像，空倚臨風玉樹。升沈事遽如許。劉郎慣是瑤池客，又醉碧桃三度。花下數。    <br />    記三度三千，結子多紅雨。年年五五。共准擬階庭，釵符獻酒，嫋嫋綴雙虎。   </p>   <p>    <font color=\"#FF6600\">     <b>摸魚兒‧李府尹美任</b>    </font>    <br />    待借留、幾曾留得，來鴻空怨秋老。至今父老依依恨，猶說李將軍好。東門草。    <br />    早不為東風，遮卻長安道。餘民如槁。願金印重來，洪都開府，定復幾時到。    <br />    秋江鷺，尤記當年潦倒。滄洲無復華皓。朝饑墮淚荒田雨，洗憶窩蜂敗掃。天能報。    <br />    看鳳燭亭亭，玉樹寬人抱。風霜善保。但逢驛寄書，無書寄語，要說趨朝早。   </p>   <p>    <font color=\"#FF6600\">     <b>金縷曲‧送五峰歸九江</b>    </font>    <br />    世事如何說。似舉鞍、回頭笑問，並州兒葛。手障塵埃黃花路，千里龍沙如雪。    <br />    著破帽、蕭蕭餘髮。行過故人柴桑里，撫長松、老倒山間月。聊共舞，命湘瑟。    <br />    春風五老多年別。看使君、神交意氣，依然晚合。袖有玉龍提攜去，滿眼黃金台骨。    <br />    說不盡、古人癡絕。我醉看天天看我，聽秋風，吹動簷間鐵。長嘯起，兩山裂。   </p>   <p>    <font color=\"#FF6600\">     <b>意難忘‧元宵雨</b>    </font>    <br />    角動寒譙。看雨中燈市，雪意瀟瀟。星球明戲馬，歌管雜鳴刁。泥沒膝，舞停腰。    <br />    焰蠟任風銷。更可憐、紅啼桃檻，綠黯楊橋。    <br />    當年樂事朝朝。曾錦鞍呼妓，金屋藏嬌。    <br />    圍香春斗酒，坐月夜吹簫。今老矣，倦歌謠。嫌殺杜家喬。    <br />    漫三杯、踞爐覓句，斷送春宵。   </p>   <p>    <font color=\"#FF6600\">     <b>大酺‧春寒</b>    </font>    <br />    任瑣窗深、重簾閉，春寒知有人處。常年笑花信，問東風情性，是嬌是妒。    <br />    冰柳成鬚，吹桃欲削，知更海棠堪否。相將燕歸又，看香泥半雪，欲歸還誤。    <br />    漫低回芳草，依稀寒食，朱門封絮。少年慣羈旅。亂山斷，攲樹喚船渡。    <br />    正暗想、雞聲落月，梅影孤屏，更夢衾、千重似霧。相如倦遊去。    <br />    掩四壁、淒其春暮。休回首、都門路。幾番行曉，個個阿嬌深貯。而今斷煙細雨。   </p>   <p>    <font color=\"#FF6600\">     <b>謁金門‧惜春</b>    </font>    <br />    風又雨。春事自無多許。欲待柳花團作絮。柳花冰未吐。    <br />    翠袖不禁春誤。沈卻綠煙紅霧。將謂花寒留得住，一晴春又暮。   </p>   <p>    <font color=\"#FF6600\">     <b>臨江仙</b>    </font>    <br />    過眼紛紛遙集，來歸往往羝兒。草間塞口褲間啼。提攜都不是，何似未生時。    <br />    城上胡笳自怨，樓頭畫角休吹。誰人不動故鄉思。江南秋尚可，塞外草先衰。   </p>   <p>    <font color=\"#FF6600\">     <b>水調歌頭‧遊洞岩，夜大風雨，彭明叔索賦，醉墨顛倒</b>    </font>    <br />    坐久語寂寞，泉響忽翻空。不知龍者為雨，雨者為成龍。    <br />    看取交流萬壑，不數飛來千丈，高屋總淙淙。是事等惡劇，裂石敢爭雄。    <br />    敲鏗訇，捫滑仄，藉蒙茸。蒼浪向來半掩，厚意復誰容。    <br />    欲說正元舊事，未必玄都千樹，得似洞中紅。簷語亦顛倒，洗爾不平胸。   </p>   <p>    <font color=\"#FF6600\">     <b>繚寮怨‧青山和前韻憶舊時學館，因復感慨同賦</b>    </font>    <br />    漫道十年前事，悶懷天又陰。何須恨、典了西湖，更笑君、宴罷瓊林。    <br />    閒時數聲啼鳥，淒然似、上陽宮女心。記斷橋、急管危弦，歌聲遠，玉樹金縷沈。    <br />    看萬年枝上禽。徊徨落月，斷腸理絕弦琴。魂夢追尋。揮淚賦白頭吟。    <br />    當年未知行樂，無日夜、望鄉音。何期至今。綠楊外、芳草庭院深。   </p>   <p>    <br />   </p>  </center> "}