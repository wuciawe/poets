{"id":"6-302","content":"   <div align=\"center\">   <font size=\"+3\" face=\"標楷體\">    <b>     <font color=\"#FF6600\">鮑溶</font>    </b>   </font>  </div>  <p align=\"center\">字德源，元和年間進士，與孟郊、李正封友善，有集五卷，詩三卷。</p>  <p align=\"center\">   <b>    <font color=\"#FF6600\">古意</font>   </b>   <br />   女蘿寄青松，綠蔓花綿綿。三五定君婚，結髮早移天。   <br />   肅肅羔雁禮，泠泠琴瑟篇。恭承採蘩祀，敢效同車賢。   <br />   皎日不留景，良辰如逝川。愁心忽移愛，花貌無歸妍。   <br />   翠袖皓珠粉，碧階封綠錢。新人易如玉，廢瑟難為弦。   <br />   寄謝蕣華木，榮君香閣前。豈無搖落苦，貴與根蒂連。   <br />   希君舊光景，照妾薄暮年。  </p>  <p align=\"center\">   <b>    <font color=\"#FF6600\">蕭史圖歌</font>   </b>   <br />   霜綃數幅八月天，彩龍引鳳堂堂然。小載蕭仙穆公女，隨仙上歸玉京去。   <br />   仙路迢遙煙幾重，女衣清淨雲三素。鬍髯毿珊雲髻光，翠蕤皎潔瓊華涼。   <br />   露痕煙跡漬紅貌，疑別秦宮初斷腸。此天每在西北上，紫霄洞客曉煙望。  </p>  <p align=\"center\">   <b>    <font color=\"#FF6600\">會仙歌</font>   </b>   <br />   輕輕濛濛，龍言鳳語何從容，耳有響兮目無蹤。   <br />   杳杳默默，花張錦織，王母初自崑崙來，茅盈王方平在側。   <br />   青毛仙鳥銜錦符，謹上阿環起居王母書。始知仙事亦多故，一隔絳河千歲餘。   <br />   詳玉字，多喜氣，瑤台明月來墮地。冠劍低昂蹈舞頻，禮容盡若君臣事。   <br />   願言小仙藝，姓名許飛瓊，洞陰玉磬敲天聲。樂王母，一送玉杯長命酒。   <br />   碧花醉，靈揚揚，笑賜二子長生方。二子未及伸拜謝，蒼蒼上兮皇皇下。  </p>  <p align=\"center\">   <b>    <font color=\"#FF6600\">李夫人歌</font>   </b>   <br />   璇閨羽帳華燭陳，方士夜降夫人神。葳蕤半露芙蓉色，窈窕將期環珮身。   <br />   麗如三五月，可望難親近。顰黛含犀竟不言，春思秋怨誰能問。   <br />   欲求巧笑如生時，歌塵在空瑟銜絲。神來未及夢相見，帝比初亡心更悲。   <br />   愛之欲其生又死，東流萬代無回水。宮漏丁丁夜向晨，煙消霧散愁方士。  </p>  <p align=\"center\">   <b>    <font color=\"#FF6600\">水殿採菱歌</font>   </b>   <br />   宮鴉叫赤光，潮聲入宮宮影涼。火華啼露捲橫塘，金堤四合宛柔揚。   <br />   美人荷裙芙蓉妝，柔荑縈霧桌龍航。採蓮一聲歌態長，青絲結眼捕鴛鴦。  </p>  <p align=\"center\">   <b>    <font color=\"#FF6600\">周先生畫洞庭歌</font>   </b>   <br />   江南客，水為鄉，舟為宅，能以筆鋒知地脈。   <br />   閒分楚水入丹青，不下此堂臨洞庭。水文不浪煙不動，木末稜稜山碧重。   <br />   帝子應哀窈窕雲，客人似得嬋娟夢。六月火光衣上生，齋心寂聽潺湲聲。   <br />   林冰搖鏡水拂簟，盡日獨臥秋風清。因遊洞庭不出戶，疑君如有長生路。   <br />   玉壺先生在何處？  </p>  <p align=\"center\">   <b>    <font color=\"#FF6600\">霓裳羽衣歌</font>   </b>   <br />   玉煙生窗午輕凝，晨華左耀鮮相凌。人言天孫機上親手跡，有時怨別無所惜。   <br />   遂令武帝厭雲韶，金針天絲綴飄飄。五聲寫出心中見，拊石喧金柏梁殿。   <br />   此衣春日賜何人，秦女腰肢輕若燕。香風間旋眾彩隨，聯聯珍珠貫長絲。   <br />   眼前意是三清客，星宿離離繞身白。鸞鳳有聲不見身，出宮入徵隨伶人。   <br />   神仙如月只可望，瑤華池頭幾惆悵。喬山一閉曲未終，鼎湖秋驚白頭浪。  </p>  <p align=\"center\">   <b>    <font color=\"#FF6600\">寓興</font>   </b>   <br />   念來若望神，追往如話夢。夢神不無跡，誰使煩心用。   <br />   魯聖虛泣麟，楚狂浪歌鳳。那言阮家子，更作窮途慟。  </p>  <p align=\"center\">   <b>    <font color=\"#FF6600\">遊山</font>   </b>   <br />   白道行深雲，雲高路彌細。時時天上客，遺路人間世。   <br />   煙花最深處，井臼得空刺。天寒鶴巢林，石長泉脈閉。   <br />   神化萬靈集，心期一朝契。不見金板書，誰知阮家裔。   <br />   終期太古人，問取松柏歲。  </p>  <p align=\"center\">   <b>    <font color=\"#FF6600\">隋宮</font>   </b>   <br />   御街多行客，行客悲春風。楚老幾代人，種田煬帝宮。   <br />   零落池台勢，高低禾黍中。  </p>  <p align=\"center\">   <b>    <font color=\"#FF6600\">懷仙二首</font>   </b>   <br />   崑崙九層台，台上宮城峻。西母持地圖，東來獻虞舜。   <br />   虞宮禮成後，回駕仙風順。十二樓上人，笙歌沸天引。   <br />   裴回扶桑路，白日生離恨。青鳥更不來，麻姑斷書信。   <br />   乃知東海水，清淺誰能問。  </p>  <p align=\"center\">閬峰綺閣幾千丈，瑤水西流十二城。曾見周靈王太子，碧桃花下自吹笙。</p>  <p align=\"center\">   <b>    <font color=\"#FF6600\">懷遠人</font>   </b>   <br />   遠道在天際，客行如浮雲。浮雲不知歸，似我長望君。   <br />   秋至漢水高，南音何時聞。瑤草難遠寄，西風氣氤氳。   <br />   常恐山嶽遊，不反鸞鳳群。無厭坐遲人，風雨驚斯文。  </p>  <p align=\"center\">   <b>    <font color=\"#FF6600\">懷尹真人</font>   </b>   <br />   萬里疊嶂翠，一心浮雲閒。羽人杏花發，倚樹紅瓊顏。   <br />   流水杳冥外，女蘿陰蔭間。卻思人間世，多恐不可還。   <br />   青鳥飛難遠，春雲晴不閒。但恐五靈車，山上復有山。  </p>  <p align=\"center\">   <b>    <font color=\"#FF6600\">秋晚銅山道中宿隱者</font>   </b>   <br />   我鄉山川遙，秋晚空景促。天明共雲散，日落依鳥宿。   <br />   主人逃名子，鶴髮臥空谷。野言得真風，山貌宜古服。   <br />   喜於無聲地，暫傲羲皇俗。秋窗照疏螢，寒犬吠落木。   <br />   朝隱留此處，一點天邊宿。今憶見此時，添悲覽止足。   <br />   遲遲清夜晝，幽路出深竹。笑謝萬戶侯，余將恥干祿。  </p>  <p align=\"center\">   <b>    <font color=\"#FF6600\">感懷</font>   </b>   <br />   宿心不覺遠，事去勞追憶。曠古川上懷，東流幾時息。   <br />   門前青山路，眼見歸不得。曉夢雲月光，過秋蘭蕙色。  </p>  <p align=\"center\">   <b>    <font color=\"#FF6600\">經秦皇墓</font>   </b>   <br />   左崗青虯盤，右板白虎踞。誰識此中陵，祖龍藏身處。   <br />   別為一天地，下入三泉路。珠華翔青鳥，玉影耀白兔。   <br />   山河一易姓，萬事隨人去。白晝盜開陵，玄冬火焚樹。   <br />   哀哉送死厚，乃為棄身具。死者不復知，回看漢文墓。  </p>  <p align=\"center\">   <b>    <font color=\"#FF6600\">將歸舊山留別孟郊</font>   </b>   <br />   擇木無利刃，羨魚無巧綸。如何不量力，自取中路貧。   <br />   前者不厭耕，一日不離親。今來千里外，我心不在身。   <br />   悠悠慈母心，惟願才如人。蠶桑能幾許，衣服常著新。   <br />   一飯吐尺絲，誰見此慇勤。別君歸耕去，持火燒車輪。  </p>  <p align=\"center\">   <b>    <font color=\"#FF6600\">留辭杜員外式方</font>   </b>   <br />   東風吹旅懷，鄉夢無夜無。慚見君子堂，貧思上歸途。   <br />   海岳泛念深，涓塵復何須。婆娑不在本，屈曲無弦弧。   <br />   惻惻奉離尊，承歡獨向隅。時當鳳來日，孰用雞鳴夫。   <br />   回首九仙門，皇家在玉壺。慚非海人別，淚下不成珠。  </p>  <p align=\"center\">   <b>    <font color=\"#FF6600\">長城</font>   </b>   <br />   蒙公虜生人，北築秦氏冤。禍興蕭牆內，萬里防禍根。   <br />   城成六國亡，宮闕啟千門。生人半為土，何用空中原。   <br />   奈何家天下，骨肉尚無恩。投沙擁海水，安得久不翻。   <br />   乘高慘人魂，寒日易黃昏。枯骨貫朽鐵，砂中如有言。   <br />   萬古驪山下，徒悲野火燔。  </p>  <p align=\"center\">   <b>    <font color=\"#FF6600\">蔡平喜遇河陽馬判官寬話別</font>   </b>   <br />   從事東軍正四年，相逢且喜偃兵前。看尋狡兔翻三窟，見射妖星落九天。   <br />   江上柳營回鼓角，河陽花府望神仙。秋風蕭颯醉中別，白馬嘶霜雁叫煙。  </p>  <p align=\"center\">   <b>    <font color=\"#FF6600\">寄福州從事殷堯藩</font>   </b>   <br />   越嶺寒輕物象殊，海城台閣似蓬壺。幾回入市鮫綃女，終歲啼花山鷓鴣。   <br />   雷令劍龍知去未，虎夷雲鶴亦來無。就中靜事冥宵話，何惜雙輪訪病夫。  </p>  <p align=\"center\">   <b>    <font color=\"#FF6600\">壯士行</font>   </b>   <br />   西方太白高，壯士羞病死。心知報恩處，對酒歌易水。   <br />   沙鴻嗥天末，橫劍別妻子。蘇武執節歸，班超束書起。   <br />   山河不足重，重在遇知己。  </p>  <p align=\"center\">   <b>    <font color=\"#FF6600\">章華宮行</font>   </b>   <br />   煙渚南鴻呼曉群，章華宮娥怨行雲。十二巫峰仰天綠，金車何處邀雲宿。   <br />   小腰婑墮三千人，宮衣水碧顏青春。豈無一人似神女，忍使黛蛾常不伸。   <br />   黛蛾不伸猶自可，春朝諸處門常鎖。  </p>  <p align=\"center\">   <b>    <font color=\"#FF6600\">倚瑟行</font>   </b>   <br />   金輿傳驚灞滻水，龍旗參天行殿巍。左文皇帝右慎姬，北面侍臣張釋之。   <br />   因高知處邯鄲道，壽陵已見生秋草。萬世何人不此歸，一言出口堪生老。   <br />   高歌倚瑟流清悲，徐樂哀生知為誰。臣驚歡歎不可放，願賜一言釋名妄。   <br />   明珠為日紅亭亭，水銀為河玉為星。泉宮一閉秦國喪，牧童弄火驪山上。   <br />   與世無情在速貧，棄屍於野由斯葬。生死茫茫不可知，視不一姓君莫悲。   <br />   始皇有訓二世哲，君獨何人至於斯。灞陵一代無發毀，儉風本是張廷尉。  </p>  <p align=\"center\">   <b>    <font color=\"#FF6600\">辭輦行</font>   </b>   <br />   漢家代久淳風薄，帝重微行極荒樂。青娥三千奉一人，班女不以色事君。   <br />   朝停玉輦詔同載，三十六宮皆眄睞。不驚六馬緩天儀，從容鳴環前致辭。   <br />   君恩如海深難竭，妾命如絲輕易絕。願陪阿母同小星，敢使太陽齊萬物。   <br />   週末幽王不可宗，妾聞上聖遺休風。五更三老侍白日，八十一女居深宮。   <br />   願將輦內有餘席，回賜忠臣妾恩澤。   <br />   一時節義動賢君，千年名姓香氛氳，漸台水死何傷聞。  </p>  <p align=\"center\">   <b>    <font color=\"#FF6600\">巢烏行</font>   </b>   <br />   烏生几子林蕭條，雄烏求食雌守巢。夜愁風雨巢傾覆，常見一烏巢下宿。   <br />   日長雛饑雄未回，雌烏下巢去哀哀。野田春盡少遺穀，尋食不得饑飛來。   <br />   黃雀亦引數青雀，雀飛未遠烏驚落。既分青雀啖爾雛，爾雛雖長心何如。   <br />   將飛不飛猶未忍，古瑟寫哀哀不盡。殺生養生復養生，嗚嗚嘖嘖何時平。  </p>  <p align=\"center\">   <b>    <font color=\"#FF6600\">姑蘇宮行</font>   </b>   <br />   姑蘇宮，九層金台半虛空。雕楹璇題斗皎潔，中有妖姬似明月。   <br />   西見洞庭秋鏡開，水華百里盤宮來。越王采女能水戲，仙舟如龍旌曳翠。   <br />   羽蓋晴翻橘柚香，玉笙夜送芙蓉醉。歸帆平靜君無勞，還從下下上高高。  </p>  <p align=\"center\">   <b>    <font color=\"#FF6600\">悲哉行</font>   </b>   <br />   促促晨復昏，死生同一源。貴年不懼老，賤老傷久存。   <br />   朗朗哭前歌，絳旌引幽魂。來為千金子，去臥百草根。   <br />   黃土塞生路，悲風送回轅。金鞍舊良馬，四顧不入門。   <br />   生結千歲念，榮華及百孫。黃金買性命，白刃酬一言。   <br />   寧知北山下，松柏侵田園。  </p>  <p align=\"center\">   <b>    <font color=\"#FF6600\">元日早朝行（一作鮑防詩）</font>   </b>   <br />   乾元發生春為宗，盛德在天斗建東。東方歲星大明宮，南山喜氣搖晴空。   <br />   望雲五等舞萬玉，獻壽一聲出千峰。文章垂彩禮樂正，太白下直旌旗紅。   <br />   旌旗不斷春風前，直如朱繩非爾妍。  </p>  <p align=\"center\">   <b>    <font color=\"#FF6600\">秋懷五首</font>   </b>   <br />   促促生有涯，營營意無限。無限意未申，有涯生已晚。   <br />   恩榮不可恃，天道歸寸管。老如影隨人，時若車下板。   <br />   行者歸期盡，居人心更遠。涼風日蕭條，親戚長在眼。   <br />   多憂知無奈，聖賢莫能免。客鳥投本枝，生生復深淺。  </p>  <p align=\"center\">秋曉客迢迢，月清風楚楚。草蟲夜侵我，唧唧床下語。   <br />   流年白日馳，微願不我與。心如繅絲綸，展轉多頭緒。   <br />   憑觴散煩襟，援瑟清夜拊。回感帝子心，空堂有煙雨。   <br />   絲減悲不減，器新聲更古。一弦有餘哀，何況二十五。  </p>  <p align=\"center\">九月夜如年，幽房勞別夢。不知別日遠，夜夜猶相送。   <br />   玉床暗蟲響，錦席寒淚凍。明鏡失舊人，空林誤歸鳳。   <br />   新年堪愛惜，錦字亦珍重。一念皎皎時，幽襟非所用。  </p>  <p align=\"center\">金氣白日來，疏黃滿河關。平居乏愉悅，況復身險艱。   <br />   一憶故鄉居，一望客人還。兩心四海中，誰不傷朱顏。   <br />   雙燕不巢樹，浮萍不出山。性命君由天，安得易其間。   <br />   休悲砌蟲苦，此日無人閒。  </p>  <p align=\"center\">龍荒變露色，燕雁南為客。遊子聲影中，涕零念離析。   <br />   四時如車馬，轉此今與昔。往歎在空中，存事委幽跡。   <br />   翩翩日斂照，朗朗月繫夕。物生春不留，年壯老還迫。   <br />   天機杳何為，長壽與松柏。  </p>  <p align=\"center\">   <b>    <font color=\"#FF6600\">秋夜對月懷李正封</font>   </b>   <br />   援琴悵獨立，高月對秋堂。美人遠於月，徒望空景光。   <br />   坐憶執手時，七弦起淒涼。平生知音少，君子安可忘。   <br />   客意如夢寐，路岐遍四方。日遠迷所之，滿天心暗傷。   <br />   主奉二鯉魚，中含五文章。惜無千金答，愁思盈中腸。   <br />   此夕臨風歎，零露沾衣裳。  </p>  <p align=\"center\">   <b>    <font color=\"#FF6600\">廬山石鏡</font>   </b>   <br />   東巖採薇人，巖際朝見月。怪墮幽蘿間，非時更澄徹。   <br />   綠蘿就玉兔，再與高鳥歇。清光照掌中，始悟石上發。   <br />   誰傳陰陽火，鑄此天地物。深影藏半山，虛輪帶凝雪。   <br />   早回謝公賞，今遇樵夫說。白日乘彩霞，翩翩對容發。   <br />   我圖辨鬼魅，信美留煙闕。形神乍相逢，竟夕難取別。   <br />   如其終身照，可化黃金骨。  </p>  <p align=\"center\">   <b>    <font color=\"#FF6600\">與峨眉山道士期盡日不至</font>   </b>   <br />   傾景安再中，人生有何常。胡為少君別，風馭峨眉陽。   <br />   結我千日期，青山故人堂。期盡師不至，望雲空燒香。   <br />   顧慚有限身，易老白日光。懷君屢驚歎，支體安能強。   <br />   往聞清修菉，未究服食方。瑤田有靈芝，眼見不得嘗。   <br />   玉壺貯天地，歲月亦已長。若用壺中景，東溟又堪傷。   <br />   寄言赤玉簫，夜夜吹清商。  </p>  <p align=\"center\">   <b>    <font color=\"#FF6600\">述德上太原嚴尚書綬（一作王尚書，無綬字）</font>   </b>   <br />   帝命河岳神，降靈翼軒轅。天王委管籥，開閉秦北門。   <br />   頂戴日月光，口宣雨露言。甲馬不及汗，天驕自亡魂。   <br />   清塚入內地，黃河窮本源。風雲寢氣象，鳥獸翔旗旛。   <br />   軍人歌無胡，長劍倚崑崙。終古鞭血地，到今耕稼繁。   <br />   樵客天一畔，何由拜旌軒。願請執御臣，為公動朱轓。   <br />   豈令群荒外，尚有辜帝恩。願陳田舍歌，暫息四座喧。   <br />   條桑去附枝，薙草絕本根。可惜漢公主，哀哀嫁烏孫。  </p>  <p align=\"center\">   <b>    <font color=\"#FF6600\">山中懷劉修</font>   </b>   <br />   松老秋意孤，夜涼吟風水。山人在遠道，相憶中夜起。   <br />   春光如不至，幽蘭含香死。響象離鶴情，念來一相似。   <br />   月斜掩扉臥，又在夢魂裡。  </p>  <p align=\"center\">   <b>    <font color=\"#FF6600\">塞下</font>   </b>   <br />   北風號薊門，殺氣日夜興。咸陽三千里，驛馬如饑鷹。   <br />   行子久去鄉，逢山不敢登。寒日慘大野，虜雲若飛鵬。   <br />   西北防秋軍，麾幢宿層層。匈奴天未喪，戰鼓長登登。   <br />   漢卒馬上老，繁纓空絲繩。誠知天所驕，欲罷又不能。  </p>  <p align=\"center\">   <b>    <font color=\"#FF6600\">送僧南遊</font>   </b>   <br />   且攀隋宮柳，莫憶江南春。師有懷鄉志，未為無事人。  </p>  <p align=\"center\">   <b>    <font color=\"#FF6600\">行路難</font>   </b>   <br />   玉堂向夕如無人，絲竹儼然宮商死。細人何言入君耳，塵生金樽酒如水。   <br />   君今不念歲蹉跎，雁天明明涼露多。華燈清凝久照夜，彩僮窈窕虛垂蘿。   <br />   入宮見妒君不察，暮入此地生風波。此時不樂早休息，女顏易老君如何。  </p>  <p align=\"center\">   <b>    <font color=\"#FF6600\">子規</font>   </b>   <br />   中林子規啼，雲是古蜀帝。蜀帝胡為鳥，驚急如罪戾。   <br />   一啼艷陽節，春色亦可替。再啼孟夏林，密葉堪委翳。   <br />   三啼涼秋曉，百卉無生意。四啼玄冥冬，雲物慘不霽。   <br />   芸黃壯士髮，沾灑妖姬袂。悲深寒烏雛，哀掩病鶴翅。   <br />   胡為託幽命，庇質無完毳。慼慼含至冤，卑卑忌群勢。   <br />   吾聞鳳凰長，羽族皆受制。盍分翡翠毛，使學鸚鵡慧。   <br />   敵怨不在弦，一哀尚能繼。那令不知休，泣血經世世。   <br />   古風失中和，衰代因鄭衛。三歎尚淫哀，向渴嘻流涕。   <br />   如因異聲感，樂與中腸契。至教一昏蕪，生人遂危脆。   <br />   古意歎通近，如上青天際。荼蓼久已甘，空勞堇葵惠。   <br />   誰聞子規苦，思與正聲計。  </p>  <p align=\"center\">   <b>    <font color=\"#FF6600\">秋夜聞鄭山人彈楚妃怨</font>   </b>   <br />   明月搖落夜，深堂清淨弦。中間楚妃奏，十指哀嬋娟。   <br />   寥寥夜含風，蕩蕩意如泉。寂寞物無象，依稀語空煙。   <br />   旅人多西望，客雁難南前。由來感神事，豈為無情傳。   <br />   容華能幾時，不再來者年。此夕河漢上，雙星含淒然。  </p>  <p align=\"center\">   <b>    <font color=\"#FF6600\">憶舊遊</font>   </b>   <br />   憶求無何鄉，了在赤谷村。仙人居其中，將往問所存。   <br />   日入濛汜宿，石煙抱山門。明月久不下，半峰照啼猿。   <br />   堂上白鶴翁，神清心無煩。齋心侍席前，跪請長生恩。   <br />   雲昔崆峒老，何詞受軒轅。從星使變化，任日張乾坤。   <br />   若到舊鄉里，宛如曾討論。風移巖花氣，珠貫金經言。   <br />   涼夜惜易盡，青煙謝晨喧。自唯腥膻體，難久留其藩。   <br />   幾世身在夢，百年雲無根。悠悠竟何事，愚智相憂冤。   <br />   歎息幾晚寤，蒙師招其魂。至今瑤華心，每想清水源。  </p>  <p align=\"center\">   <b>    <font color=\"#FF6600\">白露</font>   </b>   <br />   清蟬暫休響，豐露還移色。金飆爽晨華，玉壺增夜刻。   <br />   已低疏螢焰，稍減哀蟬力。迎社促燕心，助風勞雁翼。   <br />   一悲紈扇情，再想清淺憶。高高拜月歸，軋軋挑燈織。   <br />   盈盈玉盤淚，何處無消息。  </p>  <p align=\"center\">   <b>    <font color=\"#FF6600\">經隱叟</font>   </b>   <br />   行蹋門外泉，坐披床上雲。誰將許由事，萬古留與君。   <br />   虛洞閉金鎖，蠹簡藏鳥文。蘿景深的的，蕙風閒薰薰。   <br />   余有世上心，此來未及群。慇勤諱名姓，莫遣樵客聞。  </p>  <p align=\"center\">   <b>    <font color=\"#FF6600\">秋暮山中懷李端公益</font>   </b>   <br />   舊事與日遠，秋花仍舊香。前年繡衣客，此節過此堂。   <br />   侍臣不自高，笑脫繡衣裳。眠雲有餘態，入鳥不亂行。   <br />   我恐雲嵐色，損君鞍馬光。君言此何言，且共覆前觴。   <br />   古人重一笑，買日輕金裝。日盡秉燭遊，千年不能忘。   <br />   君言此何言，明日皆異鄉。明日非今日，山下道路長。   <br />   一從山下來，天地再炎涼。此中會難得，夢君馬玄黃。  </p>  <p align=\"center\">   <b>    <font color=\"#FF6600\">苦哉遠征人</font>   </b>   <br />   征人歌古曲，攜手上河梁。李陵死別處，窅杳玄冥鄉。   <br />   憶昔從此路，連年征鬼方。久行迷漢歷，三死氈衣裳。   <br />   百戰身且在，微功信難忘。遠承雲台議，非勢孰敢當。   <br />   落日弔李廣，白首過河陽。閒弓失月影，勞劍無龍光。   <br />   去日始束髮，今來髮成霜。虛名乃閒事，生見父母鄉。   <br />   掩抑大風歌，裴回少年場。誠哉古人言，鳥盡良弓藏。  </p>  <p align=\"center\">   <b>    <font color=\"#FF6600\">悼豆盧策先輩</font>   </b>   <br />   喪車出東門，生時馬無力。何處入黃泉，嵩高山西北。   <br />   室人萬里外，久望君官職。今與牽衣兒，翻號死消息。   <br />   平生江海上，我不空相識。遠客迷畏途，孤鴻傷一翼。   <br />   行將雞黍祭，已是烏鳶食。勸酒執御郎，行人有哀色。   <br />   先悲三尺土，經歲哭不得。眼前雙雙流，故袂安可拭。   <br />   一拜隔千里，生人意何極。唯有陽春曲，永播清玉德。  </p>  <p align=\"center\">   <b>    <font color=\"#FF6600\">首夏</font>   </b>   <br />   昨日青春去，晚峰尚含妍。雖留有餘態，脈脈防憂煎。   <br />   幽人惜時節，對此感流年。  </p>  <p align=\"center\">   <b>    <font color=\"#FF6600\">寄天台准公</font>   </b>   <br />   赤城橋東見月夜，佛壟寺邊行月僧。閒蹋莓苔繞琪樹，海光清淨對心燈。  </p>  <p align=\"center\">   <b>    <font color=\"#FF6600\">送僧東遊</font>   </b>   <br />   風流東晉後，外學入僧家。獨唱郢中雪，還遊天際霞。   <br />   雲村共香飯，水月喻秋花。景物添新致，前程詎可涯。  </p>  <p align=\"center\">   <b>    <font color=\"#FF6600\">送僧之宣城</font>   </b>   <br />   昔從謝太守，賓客宛陵城。有日持齋戒，高僧識姓名。   <br />   秋風送客去，安得盡忘情。  </p>  <p align=\"center\">   <b>    <font color=\"#FF6600\">宣城北樓，昔從順陽公會於此</font>   </b>   <br />   詩樓郡城北，窗牖敬亭山。幾步塵埃隔，終朝世界閒。   <br />   憑師看粉壁，名姓在其間。  </p>  <p align=\"center\">   <b>    <font color=\"#FF6600\">東高峰（一作東峰亭）</font>   </b>   <br />   東亭最高峙，春樹繞山腰。畫裡青鸞客，雲中碧玉簫。   <br />   秋風若西望，為我一長謠。  </p>  <p align=\"center\">   <b>    <font color=\"#FF6600\">禪定寺經院</font>   </b>   <br />   蓮華不朽寺，雕刻滿山根。石汗知天雨，金泥落聖言。   <br />   思量施金客，千古獨消魂。  </p>  <p align=\"center\">   <b>    <font color=\"#FF6600\">范真傳侍御累有寄，因奉酬十首</font>   </b>   <br />   昨日新花紅滿眼，今朝美酒綠留人。更宜明月含芳露，憑杖蕭郎夜賞春。  </p>  <p align=\"center\">白雪翦花朱蠟蒂，折花傳笑惜春人。請君白日留明日，一醉春光莫厭頻。</p>  <p align=\"center\">雲髻鳳文細，對君歌少年。萬金酬一顧，可惜十千錢。</p>  <p align=\"center\">玉管傾杯樂，春園鬥草情。野花無限意，處處逐人行。</p>  <p align=\"center\">聞道中山酒，一杯千日醒。黃鶯似傳語，勸酒太叮嚀。</p>  <p align=\"center\">紅袂歌聲起，因君始得聞。黃昏小垂手，與我駐浮雲。</p>  <p align=\"center\">相勸醉年華，莫醒春日斜。春風宛陵道，萬里晉陽花。</p>  <p align=\"center\">碧綠草縈堤，紅藍花滿溪。願君常踐蹋，莫使暗萋萋。</p>  <p align=\"center\">萋萋巫峽雲，楚客莫留恩。歲久晉陽道，誰能向太原。</p>  <p align=\"center\">歲酒勸屠蘇，楚聲山鷓鴣。春風入君意，千日不須臾。</p>  <p align=\"center\">   <b>    <font color=\"#FF6600\">越女詞</font>   </b>   <br />   越女芙蓉妝，浣紗清淺水。忽驚春心曉，不敢思君子。   <br />   君子縱我思，寧來浣溪裡。  </p>  <p align=\"center\">   <b>    <font color=\"#FF6600\">弄玉詞二首</font>   </b>   <br />   素女結念飛天行，白玉參差鳳凰聲，天仙借女雙翅猛。   <br />   五燈繞身生，入煙去無影。  </p>  <p align=\"center\">三清弄玉秦公女，嫁得天上人。   <br />   瓊簫碧月喚朱雀，攜手上謁玉晨君。夫妻同壽，萬萬青春。  </p>  <p align=\"center\">   <b>    <font color=\"#FF6600\">山行經樵翁</font>   </b>   <br />   我心勞我身，遠道誰與論。心如木中火，憂至常自燔。   <br />   披訪結恩地，世人輕報恩。女無良媒識，知入何人門。   <br />   寒日行深山，路由谷中村。田翁樵採熟，男女謳吟喧。   <br />   借問身命謀，上言愧乾坤。時清公賦薄，力勤地利繁。   <br />   下念草木年，坐家見重孫。舉案饋賓客，糟漿盈陶樽。   <br />   醉閒鹿裘暖，白髮舞軒軒。仰羨太古人，余將破行轅。   <br />   遑遑問身事，師友難為言。離歌又行去，落日低寒泉。  </p>  <p align=\"center\">   <b>    <font color=\"#FF6600\">途中旅思二首</font>   </b>   <br />   喔喔雞鳴曉，蕭蕭馬辭櫪。草草名利區，居人少於客。   <br />   生期三萬日，童耄半虛擲。修短命半中，憂歡復相敵。   <br />   朝提黃金爵，暮造青松宅。來往日相悲，北邙田土窄。   <br />   峨峨西天岳，錦繡明翠壁。中有不死鄉，千年無人跡。   <br />   心期周太子，下馬拜虛碧。鶴駕如可從，他年執煙策。  </p>  <p align=\"center\">星出方問宿，睡眼始朦朧。天光見地色，上路車幢幢。   <br />   時物既老大，眾山何枯空。青冥見古柏，寥朗聞疏鴻。   <br />   獨步天地間，無因為君忠。白毛尋人憂，生此頭髮中。   <br />   躍馬非壯歲，報恩無高功。斯言化為火，日夜焚深衷。  </p>  <p align=\"center\">   <b>    <font color=\"#FF6600\">舊鏡</font>   </b>   <br />   嬋娟本家鏡，與妾歸君子。每憶並照時，相逢明月裡。   <br />   春風忽分影，白日難依倚。珠粉不結花，玉璫寧輝耳。   <br />   心期不可見，不保長如此。華髮一欺人，青銅化為鬼。   <br />   良人有歸日，肯學妖桃李。瑤匣若浮雲，冥冥藏玉水。   <br />   侍兒不遣照，恐學孤鸞死。  </p>  <p align=\"center\">   <b>    <font color=\"#FF6600\">宿悟空寺贈僧</font>   </b>   <br />   勞者謠燭蛾，致身何營營。雪山本師在，心地如鏡清。   <br />   往與本師別，人間買浮名。朝光畏不久，內火燒人情。   <br />   迷路喜未遠，宿留化人城。前心宛如此，了了隨靜生。   <br />   維持薝卜花，卻與前心行。  </p>  <p align=\"center\">   <b>    <font color=\"#FF6600\">感興</font>   </b>   <br />   幽人無近跡，別易會則稀。黃鶴亦姓丁，寥寥何處飛。   <br />   時見海上山，繞雲心依依。諒無馭風術，中路愁虛歸。   <br />   童髮慕道心，壯年墮塵機。白日不饒我，如今事皆非。   <br />   群羊化石盡，雙鳧與我違。●岳黃金富，軒轅曉霞衣。   <br />   誰令日在眼，容色煙雲微。  </p>  <p align=\"center\">   <b>    <font color=\"#FF6600\">秋思</font>   </b>   <br />   楚客秋更悲，皇皇無聲地。時無無事人，我命與身異。   <br />   良時如飛鳥，回掌成故事。蹉跎秋定還，凝冽堅冰至。   <br />   人生不期老，華髮誰能避。感此惜壯年，壯年少為貴。   <br />   我生雖努力，榮途難自致。徒為擊角歌，且慚雕劍字。   <br />   吾師罕言命，感激潛傷思。  </p>  <p align=\"center\">   <b>    <font color=\"#FF6600\">客途逢鄉人旋別</font>   </b>   <br />   驚鴻一斷行，天遠會無因。無因忽相會，感歎若有神。   <br />   我鄉路三千，百里一主人。一宿獨何戀，何況舊鄉鄰。   <br />   牢落歲華晏，相憐客中貧。迎霜君衣暖，與我同一身。   <br />   誰在天日下，此生能不勤。青萍寄流水，安得長相親。   <br />   明發更遠道，山河重苦辛。  </p>  <p align=\"center\">   <b>    <font color=\"#FF6600\">隋帝陵下</font>   </b>   <br />   白露沾衣隋主宮，雲亭月館楚淮東。盤龍樓艦浮冤水，雕錦帆幢使亂風。   <br />   長夜應憐桀何罪，告成合笑禹無功。傷心近似驪山路，陵樹無根秋草中。  </p>  <p align=\"center\">   <b>    <font color=\"#FF6600\">洛陽春望</font>   </b>   <br />   五鳳樓南望洛陽，龍門回合抱蒼蒼。受朝前殿雲霞暖，封岳行宮草木香。   <br />   四海為家知德盛，二京有宅卜年長。東人猶憶時巡禮，願覲元和日月光。  </p>  <p align=\"center\">   <b>    <font color=\"#FF6600\">始見二毛</font>   </b>   <br />   玄髮迎憂光色闌，衰華因鏡強相看。百川赴海返潮易，一葉報秋歸樹難。   <br />   初弄藕絲牽欲斷，又驚機素翦仍殘。顏生豈是光陰晚，余亦何人不自寬。  </p>  <p align=\"center\">   <b>    <font color=\"#FF6600\">巫山懷古</font>   </b>   <br />   十二峰巒鬥翠微，石煙花霧犯容輝。青春楚女妒雲老，白日神人入夢稀。   <br />   銀箭暗凋歌夜燭，珠泉頻點舞時衣。誰傷宋玉千年後，留得青山辨是非。  </p>  <p align=\"center\">   <b>    <font color=\"#FF6600\">郊天回</font>   </b>   <br />   日動蕭煙上泰壇，帝從黃道整和鑾。風前貔武回雕仗，雲裡神龍起畫竿。   <br />   金鳥赦書鳴九夜，玉山壽酒舞千官。始知報本終朝禮，舊典時巡只自難。  </p>  <p align=\"center\">   <b>    <font color=\"#FF6600\">溫泉宮</font>   </b>   <br />   憶昔開元天地平，武皇十月幸華清。山蒸陰火雲三素，日落溫泉雞一鳴。   <br />   彩羽鳥仙歌不死，翠霓童妾舞長生。仍聞老叟垂黃髮，猶說龍髯縹緲情。  </p>  <p align=\"center\">   <b>    <font color=\"#FF6600\">寄歸</font>   </b>   <br />   塞草黃來見雁稀，隴雲白後少人歸。新絲強入未衰鬢，別淚應沾獨宿衣。   <br />   幾夕精誠拜初月，每秋河漢對空機。更看出獵相思苦，不射秋田朝雉飛。  </p>  <p align=\"center\">   <b>    <font color=\"#FF6600\">贈遠</font>   </b>   <br />   辛苦關西車騎官，幾年旌節客河蘭。金泥舞虎精神暗，銀縷交龍氣色寒。   <br />   欲和古詩成竇錦，倍悲秋扇損齊紈。莫勞雁足傳書信，願向凌煙閣上看。  </p>  <p align=\"center\">   <b>    <font color=\"#FF6600\">九日與友人登高</font>   </b>   <br />   雲木疏黃秋滿川，茱萸風裡一樽前。幾回為客逢佳節，曾見何人再少年。   <br />   霜報征衣冷針指，雁驚幽夢淚嬋娟。古來醉樂皆難得，留取窮通付上天。  </p>  <p align=\"center\">   <b>    <font color=\"#FF6600\">贈楊煉師</font>   </b>   <br />   柴煙衣上繡春雲，清隱山書小篆文。明月在天將鳳管，夜深吹向玉晨君。  </p>  <p align=\"center\">   <b>    <font color=\"#FF6600\">玉清壇</font>   </b>   <br />   上陽宮裡女，玉色楚人多。西信無因得，東遊奈樂何。  </p>  <p align=\"center\">   <b>    <font color=\"#FF6600\">答客</font>   </b>   <br />   竹間深路馬驚嘶，獨入蓬門半似迷。勞問圃人終歲事，桔槔聲裡雨春畦。  </p>  <p align=\"center\">   <b>    <font color=\"#FF6600\">隋宮</font>   </b>   <br />   柳塘煙起日西斜，竹浦風回雁弄沙。煬帝春遊古城在，壞宮芳草滿人家。  </p>  <p align=\"center\">   <b>    <font color=\"#FF6600\">送僧文江</font>   </b>   <br />   吳王劍池上，禪子石房深。久慕白雲性，忽勞青玉音。   <br />   孤高知勝鶴，清雅似聞琴。此韻書珍重，煩師出定吟。  </p>  <p align=\"center\">   <b>    <font color=\"#FF6600\">古意</font>   </b>   <br />   重錦化為泥，翦刀誤人事。夜裁遠道書，翦破相思字。   <br />   妾心不自信，遠道終難寄。客心固多疑，肯信非人意。   <br />   萬里不言遠，歸書長相次。可即由此書，空房●忌諱。  </p>  <p align=\"center\">   <b>    <font color=\"#FF6600\">山中冬思二首</font>   </b>   <br />   山深先冬寒，敗葉與林齊。門巷非世路，何人念窮棲。   <br />   哀風破山起，夕雪誤鳴雞。巢鳥侵旦出，饑猿無聲啼。   <br />   晨興動煙火，開雲伐冰溪。老木寒更瘦，陰雲晴亦低。   <br />   我貧自求力，顏色常低迷。時思靈台下，遊子正淒淒。  </p>  <p align=\"center\">雪壯冰亦堅，凍澗如平地。幽人毛褐暖，笑就糟床醉。   <br />   喚人空谷應，開火寒猿至。拾薪煮秋栗，看鼎書古字。   <br />   忽憶南澗遊，衣巾多雲氣。露腳尋逸僧，諮量意中事。  </p>  <p align=\"center\">   <b>    <font color=\"#FF6600\">讀史</font>   </b>   <br />   鬼書報秦亡，天地亦云閉。赤龍吟大野，老母哭白帝。   <br />   蒼蒼無白日，項氏徒先濟。六合已姓劉，鴻門事難制。   <br />   坑降嬴政在，衣錦人望替。宿昔見漢兵，龍蛇滿旌棨。   <br />   始矜山可拔，終歎騅不逝。區區亞父心，未究天人際。   <br />   蕭張馬無汗，盛業垂千世。  </p>  <p align=\"center\">   <b>    <font color=\"#FF6600\">冬夜答客</font>   </b>   <br />   冬日誠可愛，不如夜漏多。幸君霜露裡，車馬犯寒過。   <br />   學耕不逢年，稂莠敗黍禾。豈唯親賓散，鳥鼠移巢窠。   <br />   獨見青松心，凌霜庇柔蘿。壯日賤若此，留恩意如何。   <br />   因憶古丈夫，一言重山河。臨風彈楚劍，為子奏燕歌。  </p>  <p align=\"center\">   <b>    <font color=\"#FF6600\">宿吳興道中苕村</font>   </b>   <br />   浮客倦長道，秋深夜如年。久行惜日月，常起雞鳴前。   <br />   夕計今日程，息車在苕川。霜中水南寺，金磬泠泠然。   <br />   疇昔此林下，歸心巢頂禪。身依寤昏寐，智月生虛圓。   <br />   羈旅違我程，去留難雙全。觀身話往事，如夢遊青天。   <br />   明發止賓從，寄聲琴上弦。聊書越人意，此曲名思仙。  </p>  <p align=\"center\">   <b>    <font color=\"#FF6600\">代楚老酬主人</font>   </b>   <br />   流水為我鄉，扁舟為我宅。二毛去天遠，幾日人間客。   <br />   曈曈銜山景，渺渺翔雲跡。從時無定心，病處不暖席。   <br />   煩君問岐路，為我生悽慼。百年衣食身，未死皆有役。   <br />   曾傷無遺嗣，縱有復何益。終古北邙山，樵人賣松柏。  </p>  <p align=\"center\">   <b>    <font color=\"#FF6600\">沛中懷古</font>   </b>   <br />   煙蕪歌風台，此是赤帝鄉。赤帝今已矣，大風邈淒涼。   <br />   惟昔仗孤劍，十年朝八荒。人言生處樂，萬乘巡東方。   <br />   高台何巍巍，行殿起中央。興言萬代事，四坐沾衣裳。   <br />   我為異代臣，酌水祀先王。撫事復懷昔，臨風獨彷徨。  </p>  <p align=\"center\">   <b>    <font color=\"#FF6600\">夏日華山別韓博士愈</font>   </b>   <br />   別地泰華陰，孤亭潼關口。夏日可畏時，望山易遲久。   <br />   暫因車馬倦，一逐雲先後。碧霞氣爭寒，黃鳥語相誘。   <br />   三峰多異態，迥舉仙人手。天晴捧日輪，月夕弄星斗。   <br />   幽疑白帝近，明見黃河走。遠心不期來，真境非吾有。   <br />   鳥鳴草木下，日息天地右。躑躅因風松，青冥謝仙叟。   <br />   不知無聲淚，中感一顏厚。青霄上何階，別劍空朗扣。   <br />   故鄉此關外，身與名相守。跡比斷根蓬，憂如長飲酒。   <br />   生離抱多恨，方寸安可受。咫尺岐路分，蒼煙蔽回首。  </p>  <p align=\"center\">   <b>    <font color=\"#FF6600\">春日言懷</font>   </b>   <br />   湛湛琴前酒，期自賞青春。胡為緘笑語，深念不思身。   <br />   寂寂花舞多，嚶嚶鳥言頻。心悲兄弟遠，願見相似人。   <br />   江界田土卑，競來東作勤。歲寒虛盡力，家外無強親。   <br />   杳窅青雲望，無途同苦辛。  </p>  <p align=\"center\">   <b>    <font color=\"#FF6600\">題吳征君巖居</font>   </b>   <br />   堯澤潤天下，許由心不知。真風存綿綿，常與達者期。   <br />   有道吾不仕，有生吾不欺。澹然靈府中，獨見太古時。   <br />   地脈發醴泉，巖根生靈芝。天文若通會，星影應離離。   <br />   亭亭傅氏巖，何獨萬古思。  </p>  <p align=\"center\">   <b>    <font color=\"#FF6600\">雲溪竹園翁</font>   </b>   <br />   硠硠雲溪裡，翠竹和雲生。古泉積澗深，竦竦如刻成。   <br />   楚客臥雲老，世間無姓名。因茲千畝業，以代雙牛耕。   <br />   亂林不可留，寸莖不可輕。風暖鬥出地，仰齊故年莖。   <br />   幽室結白茅，密葉羅眾清。照水寒澹蕩，對山綠崢嶸。   <br />   蒼松含古貌，秋桂儼白英。相看受天風，深夜戛擊聲。  </p>  <p align=\"center\">   <b>    <font color=\"#FF6600\">竊覽都官李郎中和李舍人益酬張舍人弘靜…聞雅琴見寄</font>   </b>   <br />   朝草天子奏，夜語思憂琴。因聲含香氣，其韻流水音。   <br />   仙樂朱鳳意，靈芝紫鸞心。翻然遠求友，豈獨雙歸林。   <br />   松吹暑中冷，星花池上深。倘俾有聲樂，請以絲和金。  </p>  <p align=\"center\">   <b>    <font color=\"#FF6600\">長安言懷</font>   </b>   <br />   殷殷生念厚，慼慼勞者多。二時晝夜等，百歲詎幾何。   <br />   日下文翰苑，側身識經過。千慮恐一失，翔陽已蹉跎。   <br />   臨觴翦眾憂，靜寄絲桐歌。思歸繞十指，五聲不相和。   <br />   暮天還巢翼，明日隕葉柯。高謝巖谷人，鹿衣帶女蘿。   <br />   生不去親愛，浮名若風波。誰令不及此，親愛隔山河。  </p>  <p align=\"center\">   <b>    <font color=\"#FF6600\">秋思三首</font>   </b>   <br />   胡風吹雁翼，遠別無人鄉。君近雁來處，幾回斷君腸。   <br />   昔奉千日書，撫心怨星霜。無書又千日，世路重茫茫。   <br />   燕國有佳麗，蛾眉富春光。自然君歸晚，花落君空堂。   <br />   君其若不然，歲晚雙鴛鴦。  </p>  <p align=\"center\">顧兔蝕殘月，幽光不如星。女兒晚事夫，顏色同秋螢。   <br />   秋日邊馬思，武夫不遑寧。燕歌易水怨，劍舞蛟龍腥。   <br />   風折連枝樹，水翻無蒂萍。立身多門戶，何必燕山銘。   <br />   生世不如鳥，雙雙比翼翎。  </p>  <p align=\"center\">季秋天地閒，萬物生意足。我憂長於生，安得及草木。   <br />   試從古人願，致酒歌秉燭。燕趙皆世人，詎能長似玉。   <br />   俯憐老期近，仰視日車速。蕭颯御風君，魂夢願相逐。   <br />   百年夜銷半，端為重纓束。  </p>  <p align=\"center\">   <b>    <font color=\"#FF6600\">歸雁</font>   </b>   <br />   南國春早暖，渚蒲正月生。東風吹雁心，上下和樂聲。   <br />   繞水半空去，拂雲偕相迎。如防失群怨，預有侵夜驚。   <br />   渺邈天外影，支離塞中鶯。自顧摧頹羽，偏感南北情。   <br />   乍甘煙霧勞，不顧龍沙榮。雖樂未歸意，終不能自鳴。   <br />   喜去春月滿，歸來秋風清。啼餘碧窗夢，望斷陰山行。   <br />   不及瑤台燕，寄身金宮楹。  </p>  <p align=\"center\">   <b>    <font color=\"#FF6600\">悲湘靈</font>   </b>   <br />   山上涼雲收，日斜川風止。娥皇五十弦，秋深漢江水。   <br />   初因無象外，牽感百憂裡。霜露結瑤華，煙波勞玉指。   <br />   將隨落葉去，又繞疏蘋起。哀響雲合來，清餘桐半死。   <br />   女顏萬歲後，豈復嬋娟子。不道神無悲，那能久如此。   <br />   魂魄無不之，九山徒相似。沒沒竟不從，唯傷遠人耳。   <br />   斑斑淚篁下，恐有學瑟鬼。  </p>  <p align=\"center\">   <b>    <font color=\"#FF6600\">聞蟬</font>   </b>   <br />   高蟬旦夕唳，景物浮涼氣。木葉漸驚年，錦字因絡緯。   <br />   稍斷當窗夢，更淒臨水意。清香筍蒂風，曉露蓮花淚。   <br />   餘引未全歇，凝悲尋迥至。星井欲望河，月扇看藏笥。   <br />   誰念因聲感，放歌寫人事。  </p>  <p align=\"center\">   <b>    <font color=\"#FF6600\">懷幽期</font>   </b>   <br />   清砧擊霜天外發，楚僧期到石上月。寒峰深虛獨繞盡，夜水淺急不可越。   <br />   窅機冥智難思量，無盡性月如空王。   <br />   眼界行處不著我，天花下來惟有香，我今胡為寄他鄉。  </p>  <p align=\"center\">   <b>    <font color=\"#FF6600\">思琴高</font>   </b>   <br />   琴仙人，得仙去。萬古釣龍空有處，我持曲鉤思白魚。   <br />   仙溪綠盡含空虛，天鈞蹤跡無遺餘。燒香寄影在巖樹，東禮海日雞鳴初。  </p>  <p align=\"center\">   <b>    <font color=\"#FF6600\">得儲道士書</font>   </b>   <br />   嬋娟春盡暮心秋，鄰里同年半白頭。為問蓬萊近消息，海波平靜好東遊。  </p>  <p align=\"center\">   <b>    <font color=\"#FF6600\">寒夜吟</font>   </b>   <br />   九衢金吾夜行行，上宮玉漏遙分明。霜飆乘陰掃地起，旅鴻迷雪繞枕聲。   <br />   遠人歸夢既不成，留家惜夜歡心發。羅幕畫堂深皎潔，蘭煙對酒客幾人。   <br />   獸火揚光二三月，細腰楚姬絲竹間。白紵長袖歌閒閒，豈識苦寒損朱顏。  </p>  <p align=\"center\">   <b>    <font color=\"#FF6600\">採蓮曲二首</font>   </b>   <br />   弄舟朅來南塘水，荷葉映身摘蓮子。暑衣清淨鴛鴦喜，作浪舞花驚不起。   <br />   慇勤護惜纖纖指，水菱初熟多新刺。  </p>  <p align=\"center\">採蓮朅來水無風，蓮潭如鑒松如龍。   <br />   夏衫短袖交斜紅，艷歌笑鬥新芙蓉，戲魚往聽蓮葉東。  </p>  <p align=\"center\">   <b>    <font color=\"#FF6600\">玉山謠奉送王隱者</font>   </b>   <br />   鳳凰城南玉山高，石腳聳立爭雄豪。攢峰胎玉氣色潤，百泉透雲流不盡。   <br />   萬古分明對眼開，五煙窈窕呈祥近。有客師事金身仙，用金買得山中田。   <br />   閒開玉水灌芝草，靜醉天酒松間眠。心期南溟萬里外，出山幾遇光陰改。   <br />   水玉丁東不可聞，冰華皎潔應如待。秋風引吾歌去來，玉山彩翠遙相催。   <br />   慇勤千樹玉山頂，碧洞寥寥寒錦苔。  </p>  <p align=\"center\">   <b>    <font color=\"#FF6600\">岐路</font>   </b>   <br />   北風送微寒，徒侶勤遠征。憂人席不暖，殘月馬上明。   <br />   飄飄岐路間，長見日初生。重嶂曉色淺，疏猿寒啼清。   <br />   人間多岐路，常恐終身行。回見四方人，車輪無留聲。   <br />   空谷亦堪隱，下田非懶耕。古人有遺訓，飽食非親榮。   <br />   我生禮義鄉，少小見太平。聖賢猶羈旅，況復非其名。  </p>  <p align=\"center\">   <b>    <font color=\"#FF6600\">隴頭水</font>   </b>   <br />   隴頭水，千古不堪聞。生歸蘇屬國，死別李將軍。   <br />   細響風凋草，清哀雁落雲。  </p>  <p align=\"center\">   <b>    <font color=\"#FF6600\">沙上月</font>   </b>   <br />   黃昏潮落南沙明，月光涵沙秋雪清。水文不上煙不蕩，平平玉田冷空曠。  </p>  <p align=\"center\">   <b>    <font color=\"#FF6600\">贈李黯將軍</font>   </b>   <br />   細柳連營石塹牢，平安狼火赤星高。巖雲入角雕龍爽，寒日搖旗畫獸豪。   <br />   搜伏雄兒欺魍魎，射聲游騎怯分毫。聖人唯有河湟恨，寰海無虞在一勞。  </p>  <p align=\"center\">   <b>    <font color=\"#FF6600\">人日陪宣州范中丞傳正與范侍御宴（一作鮑防詩）</font>   </b>   <br />   人日春風綻早梅，謝家兄弟看花來。吳姬對客歌千曲，秦女留人酒百杯。   <br />   絲柳向空輕婉轉，玉山看日漸裴回。流光易去歡難得，莫厭頻頻上此台。  </p>  <p align=\"center\">   <b>    <font color=\"#FF6600\">古鑒</font>   </b>   <br />   古鑒含靈氣象和，蛟龍盤鼻護金波。隱山道士未曾識，負局先生不敢磨。   <br />   曾向春窗分綽約，誤回秋水照蹉跎。世間縱有應難比，十斛明珠酬未多。  </p>  <p align=\"center\">   <b>    <font color=\"#FF6600\">送王煉師</font>   </b>   <br />   聖母祠堂藥樹香，邑君承命薦椒漿。風雲大感精神地，雷雨頻過父母鄉。   <br />   盡日一川侵草綠，回車二麥繞山黃。野人久會神仙事，敢奏歌鐘慶萬箱。  </p>  <p align=\"center\">   <b>    <font color=\"#FF6600\">寄張十七校書李仁行秀才</font>   </b>   <br />   去年八月此佳辰，池上閒閒四五人。久行月影愁迷夢，誤入華光笑認春。   <br />   一與清風上芸閣，再期秋雨過龍津。今年此日何由見，蓬戶蕭條對病身。  </p>  <p align=\"center\">   <b>    <font color=\"#FF6600\">送王損之秀才赴舉</font>   </b>   <br />   青門佩蘭客，淮水誓風流。名在鄉書貢，心期月殿遊。   <br />   平沙大河急，細雨二陵秋。感此添離恨，年光不少留。  </p>  <p align=\"center\">   <b>    <font color=\"#FF6600\">舊鏡</font>   </b>   <br />   團團銅鏡似潭水，心愛玉顏私自親。一經離別少年改，難與清光相見新。  </p>  <p align=\"center\">   <b>    <font color=\"#FF6600\">憶郊天</font>   </b>   <br />   憶向郊壇望武皇，九軍旗帳下南方。六龍日馭天行健，神母呈圖地道光。   <br />   濃暖氣中生歷草，是非煙裡愛瑤漿。至今滿耳簫韶曲，徒羨瑤池舞鳳凰。  </p>  <p align=\"center\">   <b>    <font color=\"#FF6600\">期盡</font>   </b>   <br />   魚鎖生衣門不開，玉筐金月共塵埃。青山石婦千年望，雷雨曾知來不來。  </p>  <p align=\"center\">   <b>    <font color=\"#FF6600\">晚山蟬</font>   </b>   <br />   山蟬秋晚妨人語，客子驚心馬亦嘶。能閱幾時新碧樹，不知何日寂金閨。   <br />   若逢海月明千里，莫忘何郎寄一題。  </p>  <p align=\"center\">   <b>    <font color=\"#FF6600\">秋暮送裴     <a target=\"_blank\" href=\"http://140.111.1.40/yitic/frc/frc01650.htm\">●</a>員外刺婺州    </font>   </b>   <br />   婺女星邊氣不秋，金華山水似瀛州。含香太守心清淨，去與神仙日日遊。  </p>  <p align=\"center\">   <b>    <font color=\"#FF6600\">寄薛膺昆季</font>   </b>   <br />   楚山清洛兩無期，夢裡春風玉樹枝。何況芙蓉樓上客，海門江月亦相思。  </p>  <p align=\"center\">   <b>    <font color=\"#FF6600\">楊真人菉中像</font>   </b>   <br />   畫中留得清虛質，人世難逢白鶴身。應見茅盈哀老弟，為持金菉救生人。  </p>  <p align=\"center\">   <b>    <font color=\"#FF6600\">寄盧給事汀吳員外丹</font>   </b>   <br />   姓丁黃鶴遼東去，客倩仙翁海上人。聞道姓名多改變，只今偕是聖朝臣。  </p>  <p align=\"center\">   <b>    <font color=\"#FF6600\">懷王直秀才</font>   </b>   <br />   鄉無竹圃為三徑，貧寄鄰家已二年。惟有素風身未墜，世間開口不言錢。  </p>  <p align=\"center\">   <b>    <font color=\"#FF6600\">贈真公影堂</font>   </b>   <br />   舊房西壁畫支公，昨暮今晨色不同。遠客閒心無處所，獨添香火望虛空。  </p>  <p align=\"center\">   <b>    <font color=\"#FF6600\">贈僧戒休</font>   </b>   <br />   風行露宿不知貧，明月為心又是身。欲問月中無我法，無人無我問何人。  </p>  <p align=\"center\">   <b>    <font color=\"#FF6600\">秋夜懷紫閣峰僧</font>   </b>   <br />   滿山雨色應難見，隔澗經聲又不聞。紫閣夜深多入定，石台誰為掃秋雲。  </p>  <p align=\"center\">   <b>    <font color=\"#FF6600\">酬江公見寄</font>   </b>   <br />   曾答雁門偈，為憐同社人。多慚惠休句，偕得此陽春。  </p>  <p align=\"center\">   <b>    <font color=\"#FF6600\">送羅侍御歸西台</font>   </b>   <br />   歸台新柱史，辭府舊英髦。勸酒蓮幕貴，望塵驄馬高。   <br />   詩情分繡段，劍彩拂霜毫。此舉關風化，誰云別恨勞。  </p>  <p align=\"center\">   <b>    <font color=\"#FF6600\">宿水亭</font>   </b>   <br />   雕楹彩檻壓通波，魚鱗碧幕銜曲玉。夜深星月伴芙蓉，如在廣寒宮裡宿。  </p>  <p align=\"center\">   <b>    <font color=\"#FF6600\">寄峨嵋山楊煉師</font>   </b>   <br />   道士夜誦蕊珠經，白鶴下繞香煙聽。夜移經盡人上鶴，仙風吹入秋冥冥。  </p>  <p align=\"center\">   <b>    <font color=\"#FF6600\">寄海陵韓長官</font>   </b>   <br />   吏散重門印不開，玉琴招鶴舞裴回。野人為此多東望，雲雨仍從海上來。  </p>  <p align=\"center\">   <b>    <font color=\"#FF6600\">淮南臥病感路群侍御訪別</font>   </b>   <br />   西台御史重難言，落木疏籬繞病魂。一望青雲感驄馬，款行黃草出柴門。  </p>  <p align=\"center\">   <b>    <font color=\"#FF6600\">題禪定寺集公竹院</font>   </b>   <br />   公門得休靜，禪寺少逢迎。任客看花醉，隨僧入竹行。   <br />   歸時常犯夜，雲裡有經聲。  </p>  <p align=\"center\">   <b>    <font color=\"#FF6600\">風箏</font>   </b>   <br />   何響與天通，瑤箏掛望中。彩弦非觸指，錦瑟忽聞風。   <br />   雁柱虛連勢，鸞歌且墜空。夜和霜擊磬，晴引鳳歸桐。   <br />   幽咽誰生怨，清泠自匪躬。秦姬收寶匣，搔首不成功。  </p>  <p align=\"center\">   <b>    <font color=\"#FF6600\">經舊遊</font>   </b>   <br />   游魚懷故池，倦鳥懷故窠。故山繫歸念，行坐青巍峨。   <br />   羸馬經舊途，此鄉喜重過。居人無故老，倍感別日多。   <br />   但見野中墳，纍纍如青螺。涼風日搖落，桑下松婆娑。   <br />   歎息追古人，臨風傷逝波。古人無不死，歎息欲如何。   <br />   朅來遂遠心，默默存天和。  </p>  <p align=\"center\">   <b>    <font color=\"#FF6600\">過薛舍人舊隱</font>   </b>   <br />   寢門來哭夜，此月小祥初。風意猶憶瑟，螢光乍近書。   <br />   牆蒿藏宿鳥，池月上鉤魚。徒引相思淚，涓涓東逝餘。  </p>  <p align=\"center\">   <b>    <font color=\"#FF6600\">山居</font>   </b>   <br />   窈窕垂澗蘿，蒙茸黃葛花。鴛鴦憐碧水，照影舞金沙。  </p>  <p align=\"center\">   <b>    <font color=\"#FF6600\">暮秋與裴居晦宴因見採菊花之作（一作暮作秋見菊）</font>   </b>   <br />   菊花低色過重陽，似憶王孫白玉觴。今日王孫好收採，高天已下兩回霜。  </p>  <p align=\"center\">   <b>    <font color=\"#FF6600\">望麻姑山</font>   </b>   <br />   幽人往往懷麻姑，浮世悠悠仙景殊。自從青鳥不堪使，更得蓬萊消息無。  </p>  <p align=\"center\">   <b>    <font color=\"#FF6600\">湖上望月</font>   </b>   <br />   湖上清涼月更好，天邊旅人猶未歸。幾見金波滿還破，草蟲聲畔露沾衣。  </p>  <p align=\"center\">   <b>    <font color=\"#FF6600\">襄陽懷古</font>   </b>   <br />   襄陽太守沈碑意，身後身前幾年事。湘江千歲未為陵，水底魚龍應識字。  </p>  <p align=\"center\">   <b>    <font color=\"#FF6600\">秋夜對月寄僧特</font>   </b>   <br />   憶見特公賞秋處，涼溪看月清光寒。今夕深溪又相映，特公何處共團圓。  </p>  <p align=\"center\">   <b>    <font color=\"#FF6600\">望江中金山寺</font>   </b>   <br />   一朵蓬萊在世間，梵王宮闕翠雲間。近南溪水更清淺，聞道遊人未忍還。  </p>  <p align=\"center\">   <b>    <font color=\"#FF6600\">宿青牛谷梁煉師仙居</font>   </b>   <br />   隨雲步入青牛谷，青牛道士留我宿。可憐夜久月中行，惟有壇邊一枝竹。  </p>  <p align=\"center\">   <b>    <font color=\"#FF6600\">得僧書</font>   </b>   <br />   身歸紫霄嶺，書下白雲來。翦筍發寒字，燒花芳夜雷。   <br />   想隨香馭至，不假定鐘催。  </p>  <p align=\"center\">   <b>    <font color=\"#FF6600\">見袁德師侍御說江南有仙檀花，因以戲贈</font>   </b>   <br />   聞說天壇花耐涼，笑風含露對秋光。欲求御史更分別，何似衣花歲歲香。  </p>  <p align=\"center\">   <b>    <font color=\"#FF6600\">和王璠侍御酬友人贈白角冠</font>   </b>   <br />   芙蓉寒艷鏤冰姿，天朗燈深拔豸時。好見吹笙伊洛上，紫煙丹鳳亦相隨。  </p>  <p align=\"center\">   <b>    <font color=\"#FF6600\">送僧擇棲遊天台二首</font>   </b>   <br />   身非居士常多病，心愛空王稍覺閒。師問寄禪何處所，浙東青翠沃洲山。  </p>  <p align=\"center\">金嶺雪晴僧獨歸，水文霞彩衲禪衣。可憐石室燒香夜，江月對心無是非。</p>  <p align=\"center\">   <b>    <font color=\"#FF6600\">上巳日寄樊瓘、樊宗憲，兼呈上浙東孟中丞簡</font>   </b>   <br />   世間禊事風流處，鏡裡雲山若畫屏。今日會稽王內史，好將賓客醉蘭亭。  </p>  <p align=\"center\">   <b>    <font color=\"#FF6600\">暮春戲贈樊宗憲</font>   </b>   <br />   羌笛胡琴春調長，美人何處樂年芳。野船弄酒鴛鴦醉，官路攀花騕褭狂。   <br />   應和朝雲垂手語，肯嫌夜色斷刀光。  </p>  <p align=\"center\">   <b>    <font color=\"#FF6600\">酬王侍御</font>   </b>   <br />   慚非青玉製，故以贈仙郎。希冀留書合，提攜在筆床。   <br />   詎能輝繡服，安得似芸香。所報何珍重，清明勝夜光。  </p>  <p align=\"center\">   <b>    <font color=\"#FF6600\">寄宋申錫評事時從李少師移軍回歸</font>   </b>   <br />   君逐元侯靜虜歸，虎旗龍節駐春暉。欲求岱岳燔柴禮，已錫魯人縫掖衣。   <br />   長劍一時天外倚，五雲多繞日邊飛。心期共賀太平世，去去故鄉親食薇。  </p>  <p align=\"center\">   <b>    <font color=\"#FF6600\">夏日懷杜悰駙馬</font>   </b>   <br />   五月清涼蕭史家，瑤池分水種菱花。回文地簟龍鱗浪，交鎖天窗蟬翼紗。   <br />   閒遣青琴飛小雪，自看碧玉破甘瓜。仍聞聖主知書癖，鳳閣燒香對五車。  </p>  <p align=\"center\">   <b>    <font color=\"#FF6600\">鶯雛</font>   </b>   <br />   雙鶯銜野蝶，枝上教雛飛。避日花陰語，愁風竹裡啼。   <br />   須防美人賞，為爾好毛衣。  </p>  <p align=\"center\">   <b>    <font color=\"#FF6600\">上陽宮月</font>   </b>   <br />   水北宮城夜柝嚴，宮西新月影纖纖。受環花幌小開鏡，移燭瑤房皆捲簾。   <br />   學織機邊娥影靜，拜新衣上露華沾。合裁班扇思行幸，願託涼風篋笥嫌。  </p>  <p align=\"center\">   <b>    <font color=\"#FF6600\">淮南臥病聞李相夷簡移軍山陽以靖東寇感激之下因抒長句</font>   </b>   <br />   太白星前龍虎符，元臣出將順天誅。教聞清淨蕭丞相，計立安危范大夫。   <br />   玉帳黃昏大刁斗，月營寒曉小單于。魯連未必蹈滄海，應見麒麟新畫圖。  </p>  <p align=\"center\">   <b>    <font color=\"#FF6600\">讀淮南李相行營至楚州詩</font>   </b>   <br />   閫外建牙威不賓，古來戡難憶忠臣。已分舟楫歸元老，更使熊羆屬丈人。   <br />   玄象合教滄海晏，青龍喜應太山春。來年二月登封禮，去望台星扈日輪。  </p>  <p align=\"center\">   <b>    <font color=\"#FF6600\">讀李相心中樂</font>   </b>   <br />   負海狂鯨縱巨鱗，四朝天子阻時巡。誰將侯玉乖南面，幾使戎車殷左輪。   <br />   久作妖星虛費日，終●天洞亦何人。果聞丞相心中樂，上贊陶唐一萬春。  </p>  <p align=\"center\">   <b>    <font color=\"#FF6600\">聞國家將行封禪聊抒臣情</font>   </b>   <br />   雲雨由來隨六龍，玉泥瑤檢不干封。山知槱柞新煙火，臣望簫韶舊鼓鐘。   <br />   清蹕間過素王廟，翠華高映大夫松。旅中病客諳堯曲，身賤何由奏九重。  </p>  <p align=\"center\">   <b>    <font color=\"#FF6600\">和淮南李相公夷簡喜平淄青回軍之作</font>   </b>   <br />   橫笛臨吹發曉軍，元戎幢節拂寒雲。搜山羽騎乘風引，下瀨樓船背水分。   <br />   天際獸旗搖火焰，日前魚甲動金文。馬毛不汗東方靖，行見蕭何第一勳。  </p>  <p align=\"center\">   <b>    <font color=\"#FF6600\">秋暮八月十五夜與王璠侍御賞月因愴遠離聊以奉寄</font>   </b>   <br />   前月月明夜，美人同遠光。清塵一以間，今夕坐相忘。   <br />   風落芙蓉露，凝餘繡服香。  </p>  <p align=\"center\">   <b>    <font color=\"#FF6600\">送蕭世秀才</font>   </b>   <br />   心交別我西京去，愁滿春魂不易醒。從此無人訪窮病，馬蹄車轍草青青。  </p>  <p align=\"center\">   <b>    <font color=\"#FF6600\">懷惠明禪師</font>   </b>   <br />   秋天欲霜夜無風，我意不在天地中。雪山世界此涼夜，寶月獨照琉璃宮。   <br />   解空長老蓮花手，曾以佛書親指授。雪嶺無人又問來，十年夏臘平安否。  </p>  <p align=\"center\">   <b>    <font color=\"#FF6600\">吳中夜別</font>   </b>   <br />   楚客秋思著黃葉，吳姬夜歌停碧雲。聲盡燈前各流淚，水天涼冷雁離群。  </p>  <p align=\"center\">   <b>    <font color=\"#FF6600\">隋家井</font>   </b>   <br />   玉鉤欄下寒泉水，金轆轤邊影照人。此水今為九泉路，數枝花照數堆塵。  </p>  <p align=\"center\">   <b>    <font color=\"#FF6600\">寄王璠侍御求蜀箋</font>   </b>   <br />   蜀川箋紙彩雲初，聞說王家最有餘。野客思將池上學，石楠紅葉不堪書。  </p>  <p align=\"center\">   <b>    <font color=\"#FF6600\">湘妃列女操</font>   </b>   <br />   有虞夫人哭虞後，淑女何事又傷離。竹上淚跡生不盡，寄哀雲和五十絲。   <br />   雲和終奏鈞天曲，乍聽寶琴遙嗣續。三湘測測流急綠，秋夜露寒蜀帝飛。   <br />   楓林月斜楚臣宿，更疑川宮日黃昏。暗攜女手慇勤言，環珮玲瓏有無間。   <br />   終疑既遠雙悄悄，蒼梧舊雲豈難召，老猿心寒不可嘯。   <br />   目眄眄兮意蹉跎，魂騰騰兮驚秋波。曲一盡兮憶再奏，眾弦不聲且如何。  </p>  <p align=\"center\">   <b>    <font color=\"#FF6600\">羽林行</font>   </b>   <br />   朝出羽林宮，入參雲台議。獨請萬里行，不奏和親事。   <br />   君王重年少，深納開邊利。寶馬雕玉鞍，一朝從萬騎。   <br />   煌煌都門外，祖帳光七貴。歌鐘樂行軍，雲物慘別地。   <br />   簫笳整部曲，幢蓋動郊次。臨風親戚懷，滿袖兒女淚。   <br />   行行復何贈，長劍報恩字。  </p>  <p align=\"center\">   <b>    <font color=\"#FF6600\">鳴雁行</font>   </b>   <br />   七月朔方雁心苦，聯影翻空落南土。八月江南陰復晴，浮雲繞天難夜行。   <br />   羽翼勞痛心虛驚，一聲相呼百處鳴。楚童夜宿煙波側，沙上布羅連草色。   <br />   月暗風悲欲下天，不知何處容棲息。楚童胡為傷我神，爾不曾作遠行人。   <br />   江南羽族本不少，寧得網羅此客鳥。  </p>  <p align=\"center\">   <b>    <font color=\"#FF6600\">織婦詞</font>   </b>   <br />   百日織彩絲，一朝停杼機。機中有雙鳳，化作天邊衣。   <br />   使人馬如風，誠不阻音徽。影響隨羽翼，雙雙繞君飛。   <br />   行人豈願行，不怨不知歸。所怨天盡處，何人見光輝。  </p>  <p align=\"center\">   <b>    <font color=\"#FF6600\">塞上行</font>   </b>   <br />   西風應時筋角堅，承露牧馬水草冷。可憐黃河九曲盡，氈館牢落胡無影。  </p>  <p align=\"center\">   <b>    <font color=\"#FF6600\">採珠行</font>   </b>   <br />   東方暮空海面平，驪龍弄珠燒月明。海人驚窺水底火，百寶錯落隨龍行。   <br />   浮心一夜生奸見，月質龍軀看幾遍。擘波下去忘此身，迢迢謂海無靈神。   <br />   海宮正當龍睡重，昨夜孤光今得弄。河伯空憂水府貧，天吳不敢相驚動。   <br />   一團冰容掌上清，四面人入光中行。騰華乍搖白日影，銅鏡萬古羞為靈。   <br />   海邊老翁怨狂子，抱珠哭向無底水。一富何須龍頷前，千金幾葬魚腹裡。   <br />   鱗蟲變化為陰陽，填海破山無景光。拊心彷彿失珠意，此土為爾離農桑。   <br />   飲風衣日亦飽暖，老翁擲卻荊雞卵。  </p>  <p align=\"center\">   <b>    <font color=\"#FF6600\">採葛行</font>   </b>   <br />   春溪幾回葛花黃，黃麝引子山山香。蠻女不惜手足損，鉤刀一一牽柔長。   <br />   葛絲茸茸春雪體，深澗擇泉清處洗。慇勤十指蠶吐絲，當窗裊裊聲高機。   <br />   織成一尺無一兩，供進天子五月衣。水精夏殿開涼戶，冰山繞座猶難御。   <br />   衣親玉體又何如，杳然獨對秋風曙。鏡湖女兒嫁鮫人，鮫綃逼肖也不分。   <br />   吳中角簟泛清水，搖曳勝被三素雲。自茲貢薦無人惜，那敢更爭龍手跡。   <br />   蠻女將來海市頭，賣與嶺南貧估客。  </p>  <p align=\"center\">   <b>    <font color=\"#FF6600\">南塘二首</font>   </b>   <br />   南塘旅舍秋淺清，夜深綠蘋風不生。蓮花受露重如睡，斜月起動鴛鴦聲。  </p>  <p align=\"center\">塘東白日駐紅霧，早魚翻光落碧潯。畫舟蘭桌欲破浪，恐畏驚動蓮花心。</p>  <p align=\"center\">   <b>    <font color=\"#FF6600\">東鄰女</font>   </b>   <br />   雙飛鷓鴣春影斜，美人盤金衣上花。身為父母幾時客，一生知向何人家。  </p>  <p align=\"center\">   <b>    <font color=\"#FF6600\">寄李都護</font>   </b>   <br />   去年河上送行人，萬里弓旌一武臣。聞道玉關烽火滅，犬戎知有外家親。  </p>  <p align=\"center\">   <b>    <font color=\"#FF6600\">長安旅舍懷舊山</font>   </b>   <br />   昨夜清涼夢本山，眠雲喚鶴有慚顏。青蓮道士長堪羨，身外無名至老閒。  </p>  <p align=\"center\">   <b>    <font color=\"#FF6600\">漢宮詞二首</font>   </b>   <br />   柏梁宸居清窈窕，東方先生夜待詔。夜久月當承露盤，內人吹笙舞鳳鸞。  </p>  <p align=\"center\">月映東窗似玉輪，未央前殿絕聲塵。宮槐花落西風起，鸚鵡驚寒夜喚人。</p>  <p align=\"center\">   <b>    <font color=\"#FF6600\">薦冰</font>   </b>   <br />   西陸宜先啟，春寒寢廟清。曆官分氣候，天子薦精誠。   <br />   已辨瑤池色，如和玉珮鳴。禮餘神轉肅，曙後月殘明。   <br />   雅合霜容潔，非同雪體輕。空憐一掬水，珍重此時情。  </p>  <p align=\"center\">   <b>    <font color=\"#FF6600\">送薛補闕入朝（一作鮑防詩）</font>   </b>   <br />   平原門下十餘人，獨受恩多未殺身。每歎陸家兄弟少，更憐楊氏子孫貧。   <br />   柴門已斷施行馬，魯酒那能醉近臣。賴有軍中遺令在，猶將談笑對風塵。   <br />  </p> "}