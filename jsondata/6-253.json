{"id":"6-253","content":"   <center>   <b>    <font color=\"#FF6600\" size=\"+3\" face=\"標楷體\">項斯</font>   </b>   <p>字子遷，江東人。會昌四年進士。始命潤州丹徒縣尉，卒於任所。為張水部    <br />    所知賞，故其詩格頗與水部相類，清妙奇絕。鄭少師薰贈詩云：「項斯逢水    <br />    部，誰道不關情。」斯性疏曠，溫飽非其本心。初築草廬於朝陽峰前，楊敬    <br />    之祭酒贈詩云：「幾度見君詩總好，及觀標格過於詩。平生不解藏人善，到    <br />    處逢人說項斯。」其名以此益彰。   </p>   <p>    <b>     <font color=\"#FF6600\">寄石橋僧</font>    </b>    <br />    逢師入山日，道在石橋邊。別後何人見，秋來幾處禪。    <br />    溪中雲隔寺，夜半雪添泉。生有天台約，知無卻出緣。   </p>   <p>    <b>     <font color=\"#FF6600\">送歐陽袞歸閩中</font>    </b>    <br />    秦城幾年住，猶著故鄉衣。失意時相識，成名後獨歸。    <br />    海秋蠻樹黑，嶺夜瘴禽飛。為學心難滿，知君更掩扉。   </p>   <p>    <b>     <font color=\"#FF6600\">古觀</font>    </b>    <br />    置觀碑已折，看松年不分。洞中誰識藥，門外日添墳。    <br />    放去龜隨水，呼來鹿怕薰。壇邊見灰火，幾燒祭星文。   </p>   <p>    <b>     <font color=\"#FF6600\">題令狐處士溪居</font>    </b>    <br />    白髮已過半，無心離此溪。病嘗山藥遍，貧起草堂低。    <br />    為月窗從破，因詩壁重泥。近來常夜坐，寂寞與僧齊。   </p>   <p>    <b>     <font color=\"#FF6600\">送僧歸南嶽</font>    </b>    <br />    心知衡岳路，不怕去人稀。船裡誰鳴磬，沙頭自曝衣。    <br />    有家從小別，是寺即言歸。料得逢春住，當禪雲滿扉。   </p>   <p>    <b>     <font color=\"#FF6600\">寧州春思</font>    </b>    <br />    失意離城早，邊城任見花。初為斷酒客，舊識賣書家。    <br />    寒寺稀無雪，春風亦有沙。思歸頻入夢，即路不言賒。   </p>   <p>    <b>     <font color=\"#FF6600\">山友贈蘚花冠</font>    </b>    <br />    塵污出華髮，慚君青蘚冠。此身閒未得，終日戴應難。    <br />    好就松陰掛，宜當枕石看。會須尋道士，簪去繞霜壇。   </p>   <p>    <b>     <font color=\"#FF6600\">蠻家</font>    </b>    <br />    領得賣珠錢，還歸銅柱邊。看兒調小象，打鼓試新船。    <br />    醉後眠神樹，耕時語瘴煙。不逢寒便老，相問莫知年。   </p>   <p>    <b>     <font color=\"#FF6600\">早春題湖上顧氏新居二首</font>    </b>    <br />    近得水雲看，門長侵早開。到時微有雪，行處又無苔。    <br />    勸酒客初醉，留茶僧未來。每逢晴暖日，唯見乞花栽。   </p>   <p>門不當官道，行人到亦稀。故從餐後出，方至夜深歸。    <br />    開篋揀書卷，掃床移褐衣。幾時同買宅，相近有柴扉。   </p>   <p>    <b>     <font color=\"#FF6600\">蒼梧雲氣</font>    </b>    <br />    何年化作愁，漠漠便難收。數點山能遠，平鋪水不流。    <br />    濕連湘竹暮，濃蓋舜墳秋。亦有思歸客，看來盡白頭。   </p>   <p>    <b>     <font color=\"#FF6600\">晚春花</font>    </b>    <br />    陰洞日光薄，花開不及時。當春無半樹，經燒足空枝。    <br />    疏與香風會，細將泉影移。此中人到少，開盡幾人知。   </p>   <p>    <b>     <font color=\"#FF6600\">宿胡氏溪亭</font>    </b>    <br />    獨住水聲裡，有亭無熱時。客來因月宿，床勢向山移。    <br />    鶴睡松枝定，螢歸葛葉垂。寂寥猶欠伴，誰為報僧知。   </p>   <p>    <b>     <font color=\"#FF6600\">送華陰隱者</font>    </b>    <br />    往往到城市，得非徵藥錢。世人空識面，弟子莫知年。    <br />    自說能醫死，相期更學仙。近來移住處，毛女舊峰前。   </p>   <p>    <b>     <font color=\"#FF6600\">落第後寄江南親友</font>    </b>    <br />    古巷槐陰合，愁多晝掩扉。獨存過江馬，強拂看花衣。    <br />    送客心先醉，尋僧夜不歸。龍鍾易惆悵，莫遣寄書稀。   </p>   <p>    <b>     <font color=\"#FF6600\">欲別</font>    </b>    <br />    花時人欲別，每日醉櫻桃。買酒金錢盡，彈箏玉指勞。    <br />    歸期無歲月，客路有風濤。錦緞裁衣贈，麒麟落剪刀。   </p>   <p>    <b>     <font color=\"#FF6600\">留別張水部籍</font>    </b>    <br />    省中重拜別，兼領寄人書。已念此行遠，不應相問疏。    <br />    子城西並宅，御水北同渠。要取春前到，乘閒候起居。   </p>   <p>    <b>     <font color=\"#FF6600\">小古鏡</font>    </b>    <br />    字已無人識，唯應記鑄年。見來深似水，攜去重於錢。    <br />    鸞翅巢空月，菱花遍小天。宮中照黃帝，曾得化為仙。   </p>   <p>    <b>     <font color=\"#FF6600\">題太白山隱者</font>    </b>    <br />    高居在幽嶺，人得見時稀。寫菉扃虛白，尋僧到翠微。    <br />    掃壇星下宿，收藥雨中歸。從服小還後，自疑身解飛。   </p>   <p>    <b>     <font color=\"#FF6600\">病中懷王展先輩在天台</font>    </b>    <br />    枕上用心靜，唯應改舊詩。強行休去早，暫臥起還遲。    <br />    因說來歸處，卻愁初病時。赤城山下寺，無計得相隨。   </p>   <p>    <b>     <font color=\"#FF6600\">鯉魚</font>    </b>    <br />    似龍鱗又足，只是欠登門。月裡腮猶濕，泥中目未昏。    <br />    乞鋤防蟻穴，望水寫金盆。他日能為雨，公田報此恩。   </p>   <p>    <b>     <font color=\"#FF6600\">子規（一作賈島詩）</font>    </b>    <br />    遊魂自相叫，寧復記前身。飛過人家月，聲連客路春。    <br />    夢邊催曉急，愁外送風頻。自有沾花血，相和淚滴新。   </p>   <p>    <b>     <font color=\"#FF6600\">邊州客舍</font>    </b>    <br />    開門不成出，麥色遍前坡。自小詩名在，如今白髮多。    <br />    經年無越信，終日厭蕃歌。近寺居僧少，春來亦懶過。   </p>   <p>    <b>     <font color=\"#FF6600\">贈道者</font>    </b>    <br />    晏來知養氣，度日語時稀。到處留丹井，終寒不絮衣。    <br />    病鄉多惠藥，鬼俗有符威。自說身輕健，今年數夢飛。   </p>   <p>    <b>     <font color=\"#FF6600\">邊遊</font>    </b>    <br />    古鎮門前去，長安路在東。天寒明堠火，日晚裂旗風。    <br />    塞館皆無事，儒裝亦有弓。防秋故鄉卒，暫喜語音同。   </p>   <p>    <b>     <font color=\"#FF6600\">夜泊淮陰</font>    </b>    <br />    夜入楚家煙，煙中人未眠。望來淮岸盡，坐到酒樓前。    <br />    燈影半臨水，箏聲多在船。乘流向東去，別此易經年。   </p>   <p>    <b>     <font color=\"#FF6600\">遠水</font>    </b>    <br />    渺渺浸天色，一邊生晚光。闊浮萍思遠，寒入雁愁長。    <br />    北極連平地，東流即故鄉。扁舟來宿處，彷彿似瀟湘。   </p>   <p>    <b>     <font color=\"#FF6600\">黃州暮愁</font>    </b>    <br />    凌澌沖淚眼，重疊自西來。即夜寒應合，非春暖不開。    <br />    豈無登陸計，宜棄濟川材。願寄浮天外，高風萬里回。   </p>   <p>    <b>     <font color=\"#FF6600\">曉發昭應</font>    </b>    <br />    行人見雪愁，初作帝鄉遊。旅店開偏早，鄉帆去未收。    <br />    燈殘催捲席，手冷怕梳頭。是物寒無色，湯泉正自流。   </p>   <p>    <b>     <font color=\"#FF6600\">贈金州姚合使君</font>    </b>    <br />    為郎名更重，領郡是蹉跎。官壁題詩盡，衙庭看鶴多。    <br />    城池連草塹，籬落帶椒坡。未覺旗旛貴，閒行觸處過。   </p>   <p>    <b>     <font color=\"#FF6600\">送殷中丞遊邊</font>    </b>    <br />    話別無長夜，燈前聞曙鴉。已行難避雪，何處合逢花。    <br />    野寺門多閉，羌樓酒不賒。還須見邊將，誰擬靜塵沙。   </p>   <p>    <b>     <font color=\"#FF6600\">寄坐夏僧</font>    </b>    <br />    坐夏日偏長，知師在律堂。多因束帶熱，更憶剃頭涼。    <br />    苔色侵經架，松陰到簟床。還應煉詩句，借臥石池傍。   </p>   <p>    <b>     <font color=\"#FF6600\">寄盧式</font>    </b>    <br />    到處久南望，未知何日回。寄書頻到海，得夢忽聞雷。    <br />    嶺日當秋暗，蠻花近臘開。白身居瘴癘，誰不惜君才。   </p>   <p>    <b>     <font color=\"#FF6600\">日東病僧</font>    </b>    <br />    雲水絕歸路，來時風送船。不言身後事，猶坐病中禪。    <br />    深壁藏燈影，空窗出艾煙。已無鄉土信，起塔寺門前。   </p>   <p>    <b>     <font color=\"#FF6600\">泛溪</font>    </b>    <br />    溪船泛渺彌，漸覺滅炎輝。動水花連影，逢人鳥背飛。    <br />    深猶見白石，涼好換生衣。未得多詩句，終須隔宿歸。   </p>   <p>    <b>     <font color=\"#FF6600\">送顧少府（一作送顧逢尉永康）</font>    </b>    <br />    作尉年猶少，無辭去路賒。漁舟縣前泊，山吏日高衙。    <br />    幽景臨溪寺，秋蟬織杼家。行程須過越，先醉鏡湖花。   </p>   <p>    <b>     <font color=\"#FF6600\">咸陽別李處士</font>    </b>    <br />    古道自迢迢，咸陽離別橋。越人聞水處，秦樹帶霜朝。    <br />    駐馬言難盡，分程望易遙。秋前未相見，此意轉蕭條。   </p>   <p>    <b>     <font color=\"#FF6600\">寄流人</font>    </b>    <br />    毒草不曾枯，長添客健無。霧開蠻市合，船散海城孤。    <br />    象跡頻藏齒，龍涎遠蔽珠。家人秦地老，泣對日南圖。   </p>   <p>    <b>     <font color=\"#FF6600\">華頂道者</font>    </b>    <br />    仙人掌中住，生有上天期。已廢燒丹處，猶多種杏時。    <br />    養龍於淺水，寄鶴在高枝。得道復無事，相逢盡日棋。   </p>   <p>    <b>     <font color=\"#FF6600\">酬從叔聽夜泉見寄</font>    </b>    <br />    夢罷更開戶，寒泉聲隔雲。共誰尋最遠，獨自坐偏聞。    <br />    巖際和風滴，溪中泛月分。豈知當此夜，流念到江濆。   </p>   <p>    <b>     <font color=\"#FF6600\">和李用夫栽小松</font>    </b>    <br />    移來未換葉，已勝在空山。靜對心標直，遙吟境助閒。    <br />    影侵殘雪際，聲透小窗間。即聳凌空杆，翛翛豈易攀。   </p>   <p>    <b>     <font color=\"#FF6600\">哭南流人</font>    </b>    <br />    遙見南來使，江頭哭問君。臨終時有雪，旅葬處無雲。    <br />    官庫空收劍，蠻僧共起墳。知名人尚少，誰為錄遺文。   </p>   <p>    <b>     <font color=\"#FF6600\">經李白墓</font>    </b>    <br />    夜郎歸未老，醉死此江邊。葬闕官家禮，詩殘樂府篇。    <br />    遊魂應到蜀，小碣豈旌賢。身沒猶何罪，遺墳野火燃。   </p>   <p>    <b>     <font color=\"#FF6600\">春夜樊川竹亭陪諸同年宴</font>    </b>    <br />    相知皆是舊，每恨獨遊頻。幸此同芳夕，寧辭倒醉身。    <br />    燈光遙映燭，萼粉暗飄茵。明月分歸騎，重來更幾春。   </p>   <p>    <b>     <font color=\"#FF6600\">送僧</font>    </b>    <br />    靈山巡未遍，不作住持心。逢寺暫投宿，是山皆獨尋。    <br />    有時過靜界，在處想空林。從小即行腳，出家來至今。   </p>   <p>    <b>     <font color=\"#FF6600\">送蘇處士歸西山</font>    </b>    <br />    南遊何所為，一篋又空歸。守道安清世，無心換白衣。    <br />    深林蟬噪暮，絕頂客來稀。早晚重相見，論詩更及微。   </p>   <p>    <b>     <font color=\"#FF6600\">遊爛柯山</font>    </b>    <br />    步步出塵氛，溪山別是春。壇邊時過鶴，棋處寂無人。    <br />    訪古碑多缺，探幽路不真。翻疑歸去晚，清世累移晨。   </p>   <p>    <b>     <font color=\"#FF6600\">送友人之永嘉</font>    </b>    <br />    長貧知不易，去計擬何逃。相對人愁別，經過幾處勞。    <br />    城連沙岫遠，山斷夏雲高。猶想成詩處，秋燈半照濤。   </p>   <p>    <b>     <font color=\"#FF6600\">巴中逢故人</font>    </b>    <br />    勞思空積歲，偶會更無由。以分難相捨，將行且暫留。    <br />    路岐何處極，江峽半猿愁。到此分南北，離懷豈易收。   </p>   <p>    <b>     <font color=\"#FF6600\">送歸江州友人初下第（一作送友人下第歸）</font>    </b>    <br />    名高不俟召，收采獻君門。偶屈應緣數，他人盡為冤。    <br />    新春城外路，舊隱水邊村。歸去無勞久，知君更待論。   </p>   <p>    <b>     <font color=\"#FF6600\">舜城懷古</font>    </b>    <br />    禪禹遜堯聰，巍巍盛此中。四隅咸啟聖，萬古賴成功。    <br />    道德去彌遠，山河勢不窮。停車一再拜，帝業即今同。   </p>   <p>    <b>     <font color=\"#FF6600\">送劉道士之成都嚴真觀</font>    </b>    <br />    嚴君名不朽，道出二經中。歸去精誠懇，還應夢寐通。    <br />    池台鏡定月，松檜雨餘風。想對靈玄憶，人間戀若空。   </p>   <p>    <b>     <font color=\"#FF6600\">漢南遇友人</font>    </b>    <br />    此身西復東，何計此相逢。夢盡吳越水，恨深襄漢鐘。    <br />    積雲開去路，曙雪疊前峰。誰即知非舊，憐君忽見容。   </p>   <p>    <b>     <font color=\"#FF6600\">遊頭陀寺上方</font>    </b>    <br />    高步陟崔嵬，吟閒路惜回。寺知何代有，僧見梵天來。    <br />    暮靄連沙積，餘霞遍檻開。更期招靜者，長嘯上南台。   </p>   <p>    <b>     <font color=\"#FF6600\">送友人遊河東</font>    </b>    <br />    停車曉燭前，一語幾潸然。路去干戈日，鄉遙饑饉年。    <br />    湖波晴見雁，槐驛晚無蟬。莫縱經時住，東南書信偏。   </p>   <p>    <b>     <font color=\"#FF6600\">中秋夜懷</font>    </b>    <br />    趨馳早晚休，一歲又殘秋。若只如今日，何難至白頭。    <br />    滄波歸處遠，旅食尚邊愁。賴見前賢說，窮通不自由。   </p>   <p>    <b>     <font color=\"#FF6600\">寄富春孫路處士</font>    </b>    <br />    平生醉與吟，誰是見君心。上國一歸去，滄江閒至今。    <br />    鐘繁秋寺近，峰闊晚濤深。疏放長如此，何人長得尋。   </p>   <p>    <b>     <font color=\"#FF6600\">送客歸新羅</font>    </b>    <br />    君家滄海外，一別見何因。風土雖知教，程途自致貧。    <br />    浸天波色晚，橫笛鳥行春。明發千檣下，應無更遠人。   </p>   <p>    <b>     <font color=\"#FF6600\">杭州江亭留題登眺</font>    </b>    <br />    處處日馳銷，憑軒夕似朝。漁翁閒鼓桌，沙鳥戲迎潮。    <br />    樹間津亭密，城連塢寺遙。因誰報隱者，向此得耕樵。   </p>   <p>    <b>     <font color=\"#FF6600\">荊州夜與友親相遇</font>    </b>    <br />    山海兩分岐，停舟偶似期。別來何限意，相見卻無辭。    <br />    坐永神凝夢，愁繁鬢欲絲。趨名易遲晚，此去莫經時。   </p>   <p>    <b>     <font color=\"#FF6600\">送友人遊邊</font>    </b>    <br />    方春到帝京，有戀有愁並。萬里江海思，半年沙塞程。    <br />    綠陰斜向驛，殘照遠侵城。自可資新課，還期振盛名。   </p>   <p>    <b>     <font color=\"#FF6600\">題贈宣州亢拾遺</font>    </b>    <br />    傳騎一何催，山門晝未開。高人終避世，聖主不遺才。    <br />    坐次欹臨水，門中獨舉杯。誰為旦夕侶，深寺數僧來。   </p>   <p>    <b>     <font color=\"#FF6600\">姚氏池亭</font>    </b>    <br />    池館饒嘉致，幽人愜所閒。筱風能動浪，岸樹不遮山。    <br />    嘯檻魚驚後，眠窗鶴語間。何須說廬阜，深處更躋攀。   </p>   <p>    <b>     <font color=\"#FF6600\">送友人之江南</font>    </b>    <br />    東南路苦辛，去路見無因。萬里此相送，故交誰更親。    <br />    日浮汀草綠，煙霽海山春。握手無別贈，為予書札頻。   </p>   <p>    <b>     <font color=\"#FF6600\">彭蠡湖春望</font>    </b>    <br />    湖亭東極望，遠桌不須回。遍草新湖落，連天眾雁來。    <br />    蘆洲殘照盡，雲障積煙開。更想鴟夷子，扁舟安在哉。   </p>   <p>    <b>     <font color=\"#FF6600\">聞友人會裴明府縣樓</font>    </b>    <br />    閒閣雨吹塵，陶家揖上賓。湖山萬疊翠，門樹一行春。    <br />    景遍歸簷燕，歌喧已醉身。登臨興不足，喜有數來因。   </p>   <p>    <b>     <font color=\"#FF6600\">歸家山行</font>    </b>    <br />    獻賦才何拙，經時不恥歸。能知此意是，甘取眾人非。    <br />    遍隴耕無圃，緣溪釣有磯。此懷難自遣，期在振儒衣。   </p>   <p>    <b>     <font color=\"#FF6600\">長安書懷呈知己</font>    </b>    <br />    江湖歸不易，京邑計長貧。獨夜有知己，論心無故人。    <br />    一燈愁裡夢，九陌病中春。為問清平日，無門致出身。   </p>   <p>    <b>     <font color=\"#FF6600\">聞蟬</font>    </b>    <br />    動葉復驚神，聲聲斷續勻。坐來同聽者，俱是未歸人。    <br />    一桌三湘浪，單車二蜀塵。傷秋各有日，千可念因循。   </p>   <p>    <b>     <font color=\"#FF6600\">李處士道院南樓</font>    </b>    <br />    霜晚復秋殘，樓明近遠山。滿壺邀我醉，一榻為僧閒。    <br />    樹簇孤汀眇，帆欹積浪間。從容更南望，殊欲外人寰。   </p>   <p>    <b>     <font color=\"#FF6600\">送顧非熊及第歸茅山</font>    </b>    <br />    吟詩三十載，成此一名難。自有恩門入，全無帝里歡。    <br />    湖光愁裡碧，巖景夢中寒。到後松杉月，何人共曉看。   </p>   <p>    <b>     <font color=\"#FF6600\">春日題李中丞樊川別墅</font>    </b>    <br />    心知受恩地，到此亦裴回。上路移時立，中軒隔宿來。    <br />    川光通沼沚，寺影帶樓台。無限成蹊樹，花多向客開。   </p>   <p>    <b>     <font color=\"#FF6600\">龍州與韓將軍夜會</font>    </b>    <br />    庭綠草纖纖，邊州白露沾。別歌緣劍起，客淚是愁添。    <br />    見月鵲啼樹，避風雲滿簾。將軍盡樽酒，樓上賦星占。   </p>   <p>    <b>     <font color=\"#FF6600\">途中逢友人</font>    </b>    <br />    長大有南北，山川各所之。相逢孤館夜，共憶少年時。    <br />    爛醉百花酒，狂題幾首詩。來朝又分袂，後會鬢應絲。   </p>   <p>    <b>     <font color=\"#FF6600\">送友人下第歸襄陽</font>    </b>    <br />    失意已春殘，歸愁與別難。山分關路細，江繞夜城寒。    <br />    草色連晴板，鼉聲離曉灘。差池是秋賦，何以暫懷安。   </p>   <p>    <b>     <font color=\"#FF6600\">宿山寺</font>    </b>    <br />    栗葉重重複翠微，黃昏溪上語人稀。月明古寺客初到，風度閒門僧未歸。    <br />    山果經霜多自落，水螢穿竹不停飛。中宵能得幾時睡，又被鐘聲催著衣。   </p>   <p>    <b>     <font color=\"#FF6600\">病鶴</font>    </b>    <br />    青雲有意力猶微，豈料低回得所依。幸念翅因風雨困，豈教身陷稻粱肥。    <br />    曾遊碧落寧無侶，見有清池不忍飛。縱使他年引仙駕，主人恩在亦應歸。   </p>   <p>    <b>     <font color=\"#FF6600\">夢仙</font>    </b>    <br />    昨宵魂夢到仙津，得見蓬山不死人。雲葉許裁成野服，玉漿教吃潤愁身。    <br />    紅樓近月宜寒水，綠杏搖風占古春。次第引看行未遍，浮光牽入世間塵。   </p>   <p>    <b>     <font color=\"#FF6600\">古扇</font>    </b>    <br />    昨日裁成奪夏威，忽逢秋節便相違。寒塵妒盡秦王女，涼殿恩隨漢主妃。    <br />    似月舊臨紅粉面，有風休動麝香衣。千年蕭瑟關人事，莫語當時掩淚歸。   </p>   <p>    <b>     <font color=\"#FF6600\">涇州聽張處士彈琴</font>    </b>    <br />    邊州獨夜正思鄉，君又彈琴在客堂。彷彿不離燈影外，似聞流水到瀟湘。   </p>   <p>    <b>     <font color=\"#FF6600\">贈別</font>    </b>    <br />    魚在深泉鳥在雲，從來只得影相親。他時縱有逢君處，應作人間白髮身。   </p>   <p>    <b>     <font color=\"#FF6600\">對鱠</font>    </b>    <br />    行到鱸魚鄉里時，鱠盤如雪怕風吹。猶憐醉裡江南路，馬上垂鞭學釣時。   </p>   <p>    <b>     <font color=\"#FF6600\">憶朝陽峰前居</font>    </b>    <br />    每憶閒眠處，朝陽最上峰。溪僧來自遠，林路出無蹤。    <br />    敗褐黏苔遍，新題出石重。霞光侵曙發，嵐翠近秋濃。    <br />    健羨機能破，安危道不逢。雪殘猿到閣，庭午鶴離松。    <br />    此地虛為別，人間久未容。何時無一事，卻去養疏慵。   </p>   <p>    <b>     <font color=\"#FF6600\">暮上瞿唐峽</font>    </b>    <br />    自古艱難地，孤舟旦暮程。獨愁空托命，省已是輕生。    <br />    有樹皆相倚，無巖不倒傾。蛟螭波數怒，鬼怪火潛明。    <br />    履道知無負，離心自要驚。何年面骨肉，細話苦辛行。   </p>   <p>    <b>     <font color=\"#FF6600\">和李中丞醉中期王征君月夜同遊滻水舊居</font>    </b>    <br />    醉後情俱遠，難忘素滻間。照花深處月，當戶舊時山。    <br />    事想同清話，歡期一破顏。風流還愛竹，此夜尚思閒。   </p>   <p>    <b>     <font color=\"#FF6600\">濁水求珠</font>    </b>    <br />    靈魄自沉浮，從來任濁流。願從深處得，不向暗中投。    <br />    圓月時堪惜，滄波路可求。沙尋龍窟遠，泥訪蚌津幽。    <br />    是寶終知貴，唯恩且用酬。如能在公掌，的不負明眸。   </p>   <p>    <b>     <font color=\"#FF6600\">江村夜泊</font>    </b>    <br />    日落江路黑，前村人語稀。幾家深樹裡，一火夜漁歸。   </p>   <p>    <b>     <font color=\"#FF6600\">落第後歸覲喜逢僧再陽</font>    </b>    <br />    相逢須強笑，人世別離頻。去曉長侵月，歸鄉動隔春。    <br />    見僧心暫靜，從俗事多屯。宇宙詩名小，山河客路新。    <br />    翠桐猶入爨，青鏡未辭塵。逸足常思驥，隨群且退鱗。    <br />    宴乖紅杏寺，愁在綠楊津。羞病難為藥，開眉懶顧人。   </p>   <p>    <b>     <font color=\"#FF6600\">送越僧元瑞</font>    </b>    <br />    靜中無伴侶，今亦獨隨緣。昨夜離空室，焚香淨去船。   </p>   <p>    <b>     <font color=\"#FF6600\">舊宮人</font>    </b>    <br />    自出先皇玉殿中，衣裳不更染深紅。宮釵折盡垂空鬢，內扇穿多減半風。    <br />    桃熟亦曾君手賜，酒闌猶候妾歌終。如今還向城邊住，御水東流意不通。   </p>   <p>    <b>     <font color=\"#FF6600\">夢遊仙</font>    </b>    <br />    夢遊飛上天家樓，珠箔當風掛玉鉤。鸚鵡隔簾呼再拜，水仙移鏡懶梳頭。    <br />    丹霞不是人間曉，碧樹仍逢岫外秋。將謂便長於此地，雞聲入耳所堪愁。   </p>   <p>    <b>     <font color=\"#FF6600\">送宮人入道</font>    </b>    <br />    願隨仙女董雙成，王母前頭作伴行。初戴玉冠多誤拜，欲辭金殿別稱名。    <br />    將敲碧落新齋磬，卻進昭陽舊賜箏。旦暮焚香繞壇上，步虛猶作按歌聲。   </p>   <p>    <b>     <font color=\"#FF6600\">長安退將</font>    </b>    <br />    塞晚沖沙損眼明，歸來養病住秦京。上高樓閣看星坐，著白衣裳把劍行。    <br />    常說老身思鬥將，最悲無力制蕃營。翠眉紅臉和回鶻，惆悵中原不用兵。   </p>   <p>    <b>     <font color=\"#FF6600\">遙裝夜</font>    </b>    <br />    捲席貧拋壁下床，且鋪他處對燈光。欲行千里從今夜，猶惜殘春發故鄉。    <br />    蚊蚋已生團扇急，衣裳未了剪刀忙。誰知更有芙蓉浦，南去令人愁思長。   </p>   <p>    <b>     <font color=\"#FF6600\">送苗七求職</font>    </b>    <br />    相逢未得三回笑，風送離情入剪刀。客路最能銷日月，夢魂空自畏波濤。    <br />    獨眠秋夜琴聲急，未拜軍城劍色高。去去緣多山與海，鶴身寧肯為飛勞。   </p>   <p>    <b>     <font color=\"#FF6600\">山行（一作山中作）</font>    </b>    <br />    青櫪林深亦有人，一渠流水數家分。山當日午回峰影，草帶泥痕過鹿群。    <br />    蒸茗氣從茅舍出，繰絲聲隔竹籬聞。行逢賣藥歸來客，不惜相隨入島雲。   </p>   <p>    <b>     <font color=\"#FF6600\">題永忻寺影堂</font>    </b>    <br />    不遇修寺日，無錢入影堂。故來空禮拜，臨去重添香。    <br />    僧得名難近，燈傳火已長。發心依止後，借住有鄰房。   </p>   <p>    <b>     <font color=\"#FF6600\">獻令狐相公，時相公郊壇行事回（一作趙嘏詩）</font>    </b>    <br />    鶚在卿雲冰在壺，代天才業本訏謨。榮同伊陟傳朱戶，秀比王商入畫圖。    <br />    昨夜星辰回劍履，前年風月滿江湖。不知機務時多暇，還許詩家屬和無。    <br />   </p>  </center> "}