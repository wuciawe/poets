{"id":"7-377","content":"   <div align=\"center\">   <span class=\"style1\">胡惠齊</span>  </div>  <p align=\"center\">   <span class=\"style2\">百字令‧几上凝塵戲畫梅一枝</span>   <br />   小齊幽僻，久無人到此，滿地狼藉。几案塵生多少憾，把玉指親傳蹤跡。   <br />   畫出南枝，正開側面，花蕊俱端的。可憐風韻，故人難寄消息。   <br />   非共雪月交光，這般造化，豈費東君力。只欠清香來撲鼻，亦有天然標格。   <br />   不上寒窗，不隨流水，應不鈿宮額。不愁三弄，祗愁羅袖輕拂。  </p>  <p align=\"center\">   <span class=\"style2\">滿江紅‧燈花</span>   <br />   暝靄黃昏，燈檠上、熒熒初炙。銀焰嫋、孤光分夜，寸心凝碧。   <br />   留照嬌顏歡笑偶，上元慶賞嬉遊夕。笑聚螢、積雪與偷光，寒儒憶。   <br />   蝶眷戀，成何得。花傳喜，知何日。聽鄰家昨夜，扣閽誰覓。   <br />   焰短始知新月上，搖紅孤館因風急。恨那人、別後不成眠，時時剔。  </p> "}