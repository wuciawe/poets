{"id":"999-11","content":"   <p align=\"center\">   <b>    <font face=\"標楷體\" size=\"+3\" color=\"#FF6600\">誠齋詩話     <font size=\"+2\">宋‧楊萬里</font>    </font>   </b>  </p>  <p>   句有偶似古人者，亦有述之者。杜子美《武侯廟》詩云：   <br />   〔映階碧草自春色，隔葉黃鸝空好音。〕此何遜《行孫氏陵》云：   <br />   〔山鶯空樹響，壟月自秋暉〕也。杜云：   <br />   〔薄雲岩際宿，孤月浪中翻。〕此庾信   <br />   〔白雲岩際出，清月波中上〕也，〔出〕〔上〕二字勝矣。陰鏗云：   <br />   〔鶯隨入戶樹，花逐下山風。〕杜云：   <br />   〔月明垂葉露，雲逐渡溪風。〕又云：   <br />   〔水流行地日，江入度山雲。〕此一聯勝。庾信云：   <br />   〔永韜三尺劍，長卷一戎衣。〕杜云：   <br />   〔風塵三尺劍，社稷一戎衣。〕亦勝庾矣。南明蘇子卿《梅》詩云：   <br />   〔祇言花是雪，不悟有香來。〕介甫云：   <br />   〔遙知不是雪，為有暗香來。〕述者不及作者。陸龜蒙云：   <br />   〔殷勤與解丁香結，從放繁枝散誕香。〕介甫云：   <br />   〔殷勤為解丁香結，放出枝頭自在春。〕作者不及述者。   <br />   山谷集中有絕句云：   <strong>    <br />    草色青青柳色黃，桃花零亂杏花香。春風不解吹愁去，春日偏能惹恨長。   </strong>   <br />   此唐人賈至詩也，特改五字耳。   <br />   賈云：〔桃花曆亂李花香〕，又〔不為吹愁惹夢長〕。   <br />   東坡云：   <strong>    <br />    春宵一刻直千金，花有清香月有陰。歌管樓臺人寂寂，鞦韆院落夜沉沉。   </strong>   <br />   介甫云：   <strong>    <br />    金爐香燼漏聲殘，剪剪輕風陣陣寒。春色惱人眠不得，月移花影上欄杆。   </strong>   <br />   二詩流麗相似，然亦有甲乙。   <strong>    <br />    問余何意棲碧山，笑而不答心自閑。桃花流水杳然去，別有天地非人間。   </strong>   <br />   又：   <strong>    <br />    相隨遙遙訪赤城，三十六曲水回縈。一溪初入千花明，萬壑度盡松風聲。   </strong>   <br />   此李太白詩體也。   <br />   〔麒麟圖畫鴻雁行，紫極出入黃金印。〕又：   <br />   〔折摧朽骨龍虎死，黑入太陰雷雨垂。〕又：   <br />   〔指揮能事回天地，訓練強兵動鬼神。〕又：   <br />   〔路經灩澦雙蓬鬢，天入滄浪一釣舟。〕此杜子美詩體也。   <br />   〔明月易低人易散，歸來呼酒更重看。〕又：   <br />   〔當其下筆風雨快，筆所未到氣已吞。〕又：   <br />   〔醉中不覺度千山，夜聞梅香失醉眠。〕   <br />   又《李白畫像》：   <br />   <strong>西望太白橫峨岷，眼高四海空無人。大兒汾陽中令君，小兒天臺坐忘身。    <br />    平生不識高將軍，手涴吾足乃敢嗔。   </strong>   <br />   此東坡詩體也。   <br />   〔風光錯綜天經緯，草木文章帝杼機。〕又：   <br />   〔澗松無心古須鬣，天球不琢中粹溫。〕又：   <br />   〔兒呼不蘇失腳，猶恐醒來有新作。〕此山谷詩體也。《金針法》云：   <br />   〔八句律詩，落句要如高山轉石，一去無回。〕予以為不然。詩已盡而味方永，乃善   <br />   之善也。子《重陽》詩云：   <br />   〔明年此會知誰健，醉把茱萸仔細看。〕《夏日李尚書期不赴》云：   <br />   〔不是尚書期不顧，山陰野雪興難乘。〕唐人詩：   <br />   〔葛溪浸淬干將劍，卻是猿聲斷客腸。〕又《釣台》：   <br />   〔如今亦有垂綸者，自是江魚賣得錢。〕唐人《長門怨》：   <br />   〔錯把黃金買詞賦，相如自是薄情人。〕崔道融云：   <br />   〔如今卻羨相如富，猶有人間四壁居。〕詩有詩有一句七言而三意者。杜云：   <br />   〔對食暫餐還不能。〕退之云：   <br />   〔欲去未到先思回。〕有一句五言而兩意者。陳後山云：   <br />   〔更病可無醉，猶寒已自知。〕詩有句中無其辭，而句外有其意者。《巷伯》之詩，   <br />   蘇公刺暴公之譖己，而曰：   <br />   〔二人同行，誰為此禍。〕杜云：   <br />   〔遣人向市賒香粳，喚婦出房親自饌。〕上言其力窮，故曰賒；下言其無使令，故曰   <br />   親。又：   <br />   〔東歸貧路自覺難，欲別上馬身無力。〕上有相干之意而不言，下有戀別之意而   <br />   不忍。又：   <br />   〔朋酒日歡會，老夫今始知。〕嘲其獨遺己而不招也。又夏日不赴而云：   <br />   〔野雪興難乘。〕此不言熱而反言之也。詩有驚人句。杜《山水障》：   <br />   〔堂上不合生楓樹，怪底江山起煙霧。〕又：   <br />   〔斫卻月中桂，清光應更多。〕白樂天云：   <strong>    <br />    遙憐天上桂華孤，為問姮娥更寡無？月中幸有閒田地，何不中央種兩株。   </strong>   <br />   韓子蒼《衡嶽圖》：   <strong>    <br />    故人來自天柱峰，手提石廩與祝融。兩山陂陀幾百里，安得置之行李中。   </strong>   <br />   此亦是用東坡云：   <br />   〔我持此石歸，袖中有東海。〕杜牧之云：   <br />   〔我欲東召龍伯公，上天揭取北半柄。〕   <br />   〔蓬萊頂上斡海水，水盡見底看海空。〕李賀云：   <br />   〔女媧煉石補天處，石破天驚逗秋雨。〕褒頌功德五言長韻律詩，最要典雅重大。   <br />   如杜云：   <strong>    <br />    風曆軒轅紀，龍飛四十春。八荒開壽域，一氣轉洪鈞。   </strong>   <br />   又云：   <strong>    <br />    碧瓦初寒外，金莖一氣旁。山河扶繡戶，日月近雕樑。   </strong>   <br />   李義山云：〔帝作黃金闕，天開白玉京。有人扶太極，是夕降玄精。〕   <br />   七言褒頌功德，如少陵賈至諸人倡和《早朝大明宮》，乃為典雅重大。   <br />   和此詩者，岑參云：〔花迎劍佩星初落，柳拂旌旗露未乾。〕最佳。   <br />   七言長韻古詩，如杜少陵《丹青引》、《曹將軍畫馬》、《奉先縣劉少府山水障歌》   <br />   等篇，皆雄偉宏放，不可捕捉。學詩者於李杜蘇黃詩中，求此等類，誦讀沈酣，深得   <br />   其意味，則落筆自絕矣。   <br />   太史公曰：〔《國風》好色而不淫，《小雅》怨誹而不亂。〕   <br />   《左氏傳》曰：〔《春秋》之稱，微而顯，志而晦，婉而成章，盡而不汙。   <br />   〕此《詩》與《春秋》紀事之妙也。近世詞人，閒情之靡，如伯有所賦，趙武所不得   <br />   聞者，有過之無不及焉，是得為好色而不淫乎？   <br />   惟晏叔原云〔落花人獨立，微雨燕雙飛〕，可謂好色而不淫矣。   <br />   唐人《長門怨》云：〔珊瑚枕上千行淚，不是思君是恨君。〕是得為怨誹而不亂乎？   <br />   惟劉長卿云〔月來深殿早，春到後宮遲〕，可謂怨誹而不亂矣。   <br />   近世陳克詠李伯時畫《甯王進史圖》云：〔汗簡不知天上事，至尊新納壽王妃〕，是   <br />   得謂為微、為晦、為婉、為不汙穢乎？   <br />   惟李義山云：〔侍宴歸來宮漏永，薛王沈醉壽王醒〕，可謂微婉顯晦、盡而不汙矣。   <br />   士大夫間有口傳一兩聯可喜，而莫知其所本者。   <br />   如：〔人情似紙番番薄，世事如棋局局新。〕   <br />   又：〔飽諳世事慵開眼，會盡人情只點頭。〕   <br />   又：〔薄有田園歸去好，苦無官況莫來休。〕   <br />   又賀人休官：〔重碧杯中天更大，軟紅塵裏夢初收。〕竟不知何人詩也。   <br />   又有嘲巧宦而事反拙者：〔當初只謂將勤補，到底翻為弄巧成。〕此尤可笑。   <br />   唐律七言八句，一篇之中，句句皆奇，一句之中，字字皆奇，古今作者皆難之。予嘗   <br />   與林謙之論此事。   <br />   謙之慨然曰：〔但吾輩詩集中，不可不作數篇耳。如老杜《九日》詩云：『老去悲秋   <br />   強自寬，興來今日盡君歡。』不徒入句便字字對屬。又頃刻變化，才說悲秋，忽又自   <br />   寬，以『自』對『君』甚切，君者君也，自者我也。   <br />   『羞將短髮還吹帽，笑倩旁人為正冠。』將一事翻騰作一聯，又孟嘉以落帽為風流，   <br />   少陵以不落為風流，翻盡古人公案，最為妙法。   <br />   『藍水遠從千澗落，玉山高並兩峰寒。』詩人至此，筆力多衰，今方且雄傑挺拔，喚   <br />   起一篇精神，自非筆力拔山，不至於此。   <br />   『明年此會知誰健，醉把茱萸仔細看。』則意味深長，悠然無窮矣。〕   <br />   東坡《煎茶》詩云：〔活水還將活火烹，自臨釣石汲深清。〕   <br />   第二句七字而具五意：   <br />   水清，一也；   <br />   深處清，二也；   <br />   石下之水，非有泥土，三也；   <br />   石乃釣石，非尋常之石，四也；   <br />   東坡自汲，非遺卒奴，五也。   <br />   〔大瓢貯月歸春甕，小杓分江入夜瓶。〕其狀水之清美極矣。分江二字，此尤難下。   <br />   〔雪乳已翻煎處腳，松風仍作瀉時聲。〕此倒語也，尤為詩家妙法，即少陵〔紅稻吸   <br />   餘鸚鵡粒，碧梧棲老鳳凰枝〕也。〔枯腸未易禁三碗，臥聽山城長短更。〕又翻卻盧   <br />   仝公案。仝吃到七碗，坡不禁三碗。山城更漏無定，長短二字，有無窮之味。   <br />   初學詩者，須學古人好語，或兩字，或三字。   <br />   如山谷《猩猩毛筆》：〔平生幾兩屐，身後五車書。〕   <br />   〔平生〕二字《論語》，〔身後〕二字，   <br />   晉張翰云：〔使我有身後名。〕〔幾兩屐〕阮孚語，〔五車書〕   <br />   莊子言惠施。此兩句乃四處合來。   <br />   又：〔春風春雨花經眼，江北江南水拍天。〕春風春雨，江北江南，詩家常用。   <br />   杜云：〔且看欲盡花經眼。〕   <br />   退之云：〔海氣昏昏水拍天。〕此以四字合三字，入品便成詩句，不至生硬。   <br />   要誦詩之多，擇字之精，始乎摘用，久而自出肺腑，縱橫出沒，用亦可，不用亦可。   <br />   詩家用古人語，而不用其意，最為妙法。   <br />   如山谷《猩猩毛筆》是也。   <br />   猩猩喜著屐，故用阮孚事。其毛作筆，用之鈔書，故用惠施事。   <br />   二事皆借人事以詠物，初非猩猩毛筆事也。   <br />   《左傳》云：〔深山大澤，實生龍蛇。〕   <br />   而山谷《中秋月》詩云：〔寒藤老木被光景，深山大澤皆龍蛇。〕   <br />   《周禮》、《考工記》云：〔車人蓋圜以象天，軫方以象地。〕   <br />   而山谷云：〔丈夫要宏毅，天地為蓋軫。〕   <br />   《孟子》云：〔《武成》取二三策。〕   <br />   而山谷稱東坡云：〔平生五車書，未吐二三策。〕   <br />   孔子老子相見傾蓋，鄒陽云：〔傾蓋如故。〕   <br />   孫侔與東坡不相識，乃以詩寄坡，坡和云：〔與君蓋亦不須傾。〕   <br />   劉寬責吏，以蒲為鞭，寬厚至矣。東坡詩云：〔有鞭不使安用蒲。〕   <br />   老杜有詩云：〔忽憶往時秋井塌，古人白骨生青苔，如何不飲令心哀。〕   <br />   東坡則云：〔何須更待秋井塌，見人白骨方銜杯。〕此皆翻案法也。   <br />   予友人安福劉浚字景明，《重陽詩》云：〔不用茱萸仔細看，管取明年各強健。〕得   <br />   此法矣。   <br />   五七字絕句最少，而最難工，雖作者亦難得四句全好者，晚唐人與介甫最工於此。   <br />   如李義山憂唐之衰云：〔夕陽無限好，其奈近黃昏。〕   <br />   如：〔青女素娥俱耐冷，月中霜裏鬥嬋娟。〕   <br />   如：〔芭蕉不解丁香結，同向春風各自愁。〕   <br />   如：〔鶯花啼又笑，畢竟是誰春。〕   <br />   唐人《銅雀台》云：〔人生富貴須回首，此地豈無歌舞來。〕   <br />   《寄邊衣》云：〔寄到玉關應萬里，戍人猶在玉關西。〕   <br />   《折楊柳》云：〔羌笛何須怨楊柳，春光不度玉門關。〕皆佳句也。   <br />   如介甫云：〔更無一片桃花在，為問春歸有底忙。〕   <br />   〔祇是蟲聲已無夢，三更桐葉強知秋。〕〔百囀黃鸝看不見，海棠無數出牆頭。〕   <br />   〔暗香一陣風吹起，知有薔薇澗底花。〕不減唐人，然鮮有四句全好者。   <br />   杜牧之云：   <strong>    <br />    清江漾漾白鷗飛，綠淨春深好染衣。南去北來人自老，夕陽長送釣船歸。   </strong>   <br />   唐人云：   <strong>    <br />    樹頭樹底覓殘紅，一片西飛一片東。自是桃花貪結子，錯教人恨五更風。   </strong>   <br />   韓偓云：   <strong>    <br />    昨夜三更雨，臨明一陣寒。薔薇花在否，側臥捲簾看。   </strong>   <br />   介甫云：   <strong>    <br />    水際柴扉一半開，小橋分路入青苔。背人照影無窮柳，隔屋吹香並是梅。   </strong>   <br />   東坡云：   <strong>    <br />    暮雲收盡溢清寒，銀漢無聲轉玉船。此生此夜不長好，明月明年何處看。   </strong>   <br />   四句皆好矣。   <br />   五言長韻古詩，如白樂天《遊悟真寺一百韻》，真絕唱也。   <br />   五言古詩，句雅淡而味深長者，陶淵明柳子厚也。   <br />   如少陵《羌村》、後山《送內》，皆是一唱三歎之聲。   <br />   自隆興以來，以詩名者，林謙之范致能陸務觀尤延之蕭東夫，近時後進有張鎡功父、   <br />   趙蕃昌父、劉翰武子、黃景說岩老、徐似道淵子、項安世平甫、恐豐仲至、姜夔堯章   <br />   、徐賀恭仲、汪經仲權，前五人皆有詩集傳世。   <br />   謙之常稱重其友方翥次雲詩云：〔秋明河漢外，月近半牛旁。〕   <br />   延之有云：   <strong>    <br />    去年江南荒，趁逐過江北。江北不可住，江南歸未得。   </strong>   <br />   又《寄友人》云：〔胸中臂積千般事，到得相逢一語無。〕   <br />   又《台州秩滿歸》云：〔送客漸稀城漸遠，歸途應減兩三程。〕   <br />   東夫《飲酒》云：   <strong>    <br />    信腳到太古，又登岳陽樓。不作蒼茫去，真成浪蕩遊。三年夜郎客，    <br />    一柂洞庭秋。得句鷺飛處，看山天盡頭。猶嫌未奇絕，更上岳陽樓。   </strong>   <br />   又：   <strong>    <br />    荒村三月不肉味，並與瓜茄倚閣休。造物於人相補報，問天賒得一山秋。   </strong>   <br />   致能有云：〔月從雪後皆奇夜，天到梅邊有別春。〕   <br />   功父云：〔斷橋斜取路，古寺未關門。〕絕似晚唐人。   <br />   《詠金林禽花》云：〔梨花風骨杏花妝。〕   <br />   《詠黃薔薇》云：〔已從槐借葉，更染菊為裳。〕寫物之工如此。   <br />   予歸自金陵，功父送之，末章云：   <strong>    <br />    何時重來桂隱軒，為我醉倒春風前。看人喚作詩中仙，看人喚作飲中仙。   </strong>   <br />   此詩超然矣。   <br />   昌父云：   <strong>    <br />    紅葉連村雨，黃花獨徑秋。詩窮真得瘦，酒薄不禁愁。   </strong>   <br />   武子云：〔自鋤明月種梅花。〕又云：   <br />   〔吹入征鴻數字秋。〕淵子云：   <br />   〔暖分煨芋火，明借績麻燈。〕又：   <br />   〔客路二千年五十，向人猶自說歸耕。〕平甫《題釣台》：   <br />   〔醉中偶爾閑伸腳，便被劉郎賣作名。〕恭仲云：   <br />   〔碎斫生柴爛煮詩。〕又有姚宋佐輔之一絕句云：   <strong>    <br />    梅花得月太清生，月到梅花越樣明。梅月蕭疏兩奇絕，有人踏月繞花行。   </strong>   <br />   僧顯萬亦能詩：   <strong>    <br />    萬松嶺上一間屋，老僧半間雲半間。須臾雲去作行雨，回頭卻羨老僧閑。   </strong>   <br />   又《梅》詩：   <br />   〔探支春色牆頭朵，闌入風光竹外梢。〕又：   <br />   〔河橫星半三更後，月過梧桐一丈高。〕又有龐右甫者，《使金過汴京》云：   <strong>    <br />    蒼龍觀闕東風外，黃道星辰北斗邊。月照九衢平似水，胡兒吹笛內門前。   </strong>   <br />   吾族前輩諱存字正叟，諱樸字元素，諱杞字元卿，諱輔世字昌英，皆能詩。   <br />   元卿年十八，第進士，其叔正叟賀之云：〔月中丹桂輪先手，鏡裏硃顏正後生。〕吾   <br />   鄉民俗，稻未熟，摘而蒸之，舂以為米，其飯絕香。   <br />   元素有詩云：〔和露摘殘雲淺碧，帶香炊出玉輕黃。〕   <br />   餘先太中貧，嘗作小茅屋三間，而未有門扉，幹元卿求一扉，元卿以絕句送至云：   <br />   <strong>三間茅屋獨家村，風雨蕭蕭可斷魂。舊日相如猶有壁，如今無壁更無門。</strong>   <br />   昌英有絕句云：   <strong>    <br />    碧玉寒塘瑩不流，紅蕖影裏立沙鷗。便當不作南溪看，當得西湖十里秋。   </strong>   <br />   吾州詩人瀘溪先生安福王民瞻名庭珪，弱冠貢入京師太學，已有詩名。有絕句云：   <br />   <strong>江水磨銅鏡面寒，釣魚人在蓼花灣。回頭貪看新月上，不覺竹竿流下灘。</strong>   <br />   紹興間，宰相秦檜力主和戎之議，鄉先生胡邦衡名銓，時為編修官，上書乞斬檜，謫   <br />   新洲。   <br />   民瞻送行詩：   <strong>    <br />    一封朝上九重關，是日清都虎豹閑。百辟動容觀奏議，幾人回首愧朝班。    <br />    名高北半星辰上，身落南州瘴海間。不待百年公義定，漢庭行召賈生還。   </strong>   <br />   <strong>    <br />    大廈元非一木支，要將獨力拄傾危。癡兒不了公家事，男子要為天下奇。    <br />    當日奸諛皆膽落，平生忠義祇心知。端能飽吃新州飯，在處江山足護持。   </strong>   <br />   有歐陽安永上飛語告之，除名竄辰州。孝宗登極，召為國子監簿，以老請奉祠。除直   <br />   敷文閣宮觀。   <br />   尤延之嘗誦吳則禮詩：   <br />   <strong>華館相望接使星，長淮南北已休兵。便須買酒催行樂，更覓何時是太平。    <br />    <br />    滿船賣了洞庭柑，雪色新裁白紵衫。喚得吳姬同一醉，春風相送過江南。   </strong>   <br />   又：   <strong>    <br />    楓葉蘆花滿釣船，水風清處枕琴眠。覺來失卻瀟湘月，卻問青山覓酒錢。   </strong>   <br />   神宗徽猷閣成，告廟祝文，東坡當筆。時黃魯直張文潛晁無咎陳無己畢集觀坡落筆云   <br />   ：〔惟我神考，如日在天。〕忽外有折事者，坡放筆而出。諸人擬續下句，皆莫測其   <br />   意所向。頃之坡入，再落筆云：〔雖光輝無所不充，而躔次必有所舍。〕諸人大服。   <br />   澗州火，爇盡室廬，惟存李衛公泰咪元章庵。元章喜題塔云：   <br />   〔神護衛公塔，天留米老庵。〕有輕薄子於〔塔庵〕二字上，添注〔爺娘〕二字。   <br />   元章見之大罵，輕薄子再於〔塔庵〕二字下添注〔颯糟〕二字。蓋元章母嘗乳哺宮中   <br />   ，故云。糟字本出《漢書》、《霍去病傳》，云：〔鏖皋蘭山下。〕   <br />   注云：〔今謂糜爛為鏖糟。〕輕薄子用糟字黏庵字，蓋今人讀鏖為庵，讀糟為子甘切   <br />   。添注遂成七言兩句云：〔神護衛公爺塔颯，天留米老娘庵糟。〕   <br />   鄉先生劉尚書才劭字美中云：〕劉龠偉明獻《南郊大禮賦》，首句云：   <br />   〔粵惟古初，豺獺有祭。〕南郊大禮，祭天地祖宗，而比之豺獺之祭，此譬如千乘萬   <br />   騎，書獵長楊，而於其間說斗蝦麻。   <br />   劉侍郎岑字季高，居建康，中書舍人張孝祥字安國，時為帥，還往甚密。一日，安國   <br />   忽具衣冠造季高，季高驚異未出，先令人問盛服而來何故。安國曰：〔欲北面書法。   <br />   〕季高不辭讓，著道服而出。安國則令人扶季高，納拜者再。季高亦不辭讓讓，安國   <br />   請曰云云，季高答曰云云，大意令安國學李邕書。   <br />   徽宗嘗問米某：〔蘇軾書如何？〕對曰：〔畫。〕〔黃庭堅書如何？〕曰：〔描。〕   <br />   〔卿書如何？〕曰：〔刷。〕   <br />   高宗初作黃字，天下翕然學黃字。後作米字，天下翕然學米字。   <br />   最後作孫過庭字，故孝宗太上皆作孫字。   <br />   韓退之《答李錫書》云：   <br />   〔思元賓而不見，見元賓之所與，則如元賓焉。〕此用石勒語。   <br />   王浚贈勒塵尾聲，懸之壁間，每瞻仰之云：   <br />   〔王公不得見，見王公之玩好，如見王公焉。〕   <br />   退之作《河南少尹李素墓銘》云：〔高其上而坎其中，以為公之宮。奈何乎公！〕   <br />   此用東方朔諫武帝近董偃云：〔奈何乎陛下。〕   <br />   退之《上宰相書》云：〔恤恤乎，饑不得食，寒不得衣。〕   <br />   此用《左傳》語：〔南蒯將叛，邑人歌之曰：恤恤乎，湫乎悠乎。〕   <br />   又《杜兼墓銘》云：〔事在人子，日遠日忘。〕   <br />   此用《晉書》張駿語，謂〔中原之於晉，日遠日忘〕。   <br />   又《平淮西碑》，自皇帝   <br />   〔曰光顏。汝為陳許帥〕，   <br />   〔曰重胤〕云云，   <br />   〔曰弘〕云云，   <br />   〔曰文通〕云云，   <br />   〔曰道古〕云云，   <br />   〔曰愬〕云云，   <br />   〔曰度惟汝予同，汝遂相予〕，此用《舜典》命九官文法也。   <br />   柳子厚《答韋中立書》云：〔抑之欲其奧，揚之欲其明，疏之欲其通，廉之欲其節，   <br />   激而發之欲其清，固而存之欲其重。〕此用《周禮》、《考功記》、《函人》句法，   <br />   云：〔視其鑽空，欲其怨也，視其裏，欲其易也；視其股，欲其直也；橐之，欲其約   <br />   也；舉而視之，欲其豐也；衣之，欲其無斷也。〕   <br />   韓退之《行箴》云：〔宜悔而休，汝惡曷瘳？宜休而悔，汝善安在？〕   <br />   柳子厚《憂箴》云：〔宜言不言，不宜而煩；宜退而勇，不宜而恐。〕   <br />   二箴相似，未知孰先為之者。曾子固《送王無咎字序》云：   <br />   〔以顏子之所以為學者期乎己，予之所望於補之也。   <br />   假借乎己而已矣，豈予之所望於補之哉？〕   <br />   此用《孟子》句法：〔千里而見王，是予所欲也。不遇故去，豈予所欲哉？〕   <br />   而介甫送《陳升之序》云：〔堪大臣之事，可信而望者，陳升之而已矣。煦煦然仁而   <br />   已矣，孑孑然義而已矣，非予所望於升之也。〕子固《送王希序》、介甫《九曜閣記   <br />   》，言洪撫兩州山川之勝，遊覽之樂，亦大略相似，未知孰先為之者。   <br />   李彌遜知吉州，於州學立楊忠襄公祠堂，請劉尚書美中作祭文，首句云：   <br />   陰虹吐氣，暫翳圜景。半於星中，孤光耿耿。   <br />   洪河潰溢，滔天橫騖。屹然中流，觀此底柱。   <br />   又云：〔公人中之龍，那肯屈節於犬羊。〕   <br />   又云：〔欲贖忠襄，人百其身。〕彌遜嘆服不已，   <br />   不知其用太學生姚孝甯《祭李清卿文》，首句云：〔皇穹將傾，天柱必折。大帝欲仆   <br />   ，泰嶽必蹶。〕   <br />   又云：〔公人中龍，肯臣犬塚？〕   <br />   又云：〔賊據床上，天子在下。公抱帝躬，嚼齒大罵。公於是時，訾裂髮立。乾坤晝昏，鬼神夜泣。〕   <br />   又云：〔欲贖清卿，人百其身。百人何多，一世猶輕。〕   <br />   又云：〔吾將提長劍而登泰華，抉浮雲而問蒼天。雖泣盡而繼之以血，安得吾清卿之復然。〕   <br />   蓋清卿之父，避亂至廬陵，嘗館於美中之家，故美中得此文。   <br />   予少時嘗於劉彥純家見其全篇，今亡矣，可惜。   <br />   廬陵村落地名何山，有金地寺，壁間有廬陵丞某人留題云：   <br />   〔今朝憩息來金地，何日翱翔到木天。〕觀者歎其的對。後美中再入館職，   <br />   唱和云：〔見說木天猶突兀，暫時金地亦清閒。〕   <br />   是時南渡之後，駐蹕臨安，百司官寺未立，暫寓一僧舍為秘書省，而汴京本省猶未毀。   <br />   美中此聯，朝士歎其親切。   <br />   詩句固難用經語，然善用者，不勝其韻。   <br />   李師中云：〔夜如何其斗欲落，歲雲暮矣天無情。〕   <br />   又：〔山如仁者壽，風似聖之清。〕   <br />   又：〔詩成白也知無敵，花落虞兮可奈何。〕   <br />   詩有實字而善用之者，以實為虛。   <br />   杜云：〔弟子貧原憲，諸生老伏虔。〕〔老〕字蓋用〔趙充國請行，上老之〕。   <br />   有用文語為詩句者，尤工。   <br />   杜云：〔侍姬雙宋玉，戰策兩穰苴。〕蓋用如〔六五帝，四三王〕。   <br />   有用法家吏文語為詩句者，所謂以俗為雅。   <br />   坡云：〔避謗詩尋醫，畏病酒入務。〕如前卷僧顯萬探支闌入，亦此類也。   <br />   庾信《月》詩云：〔渡河光不濕。〕   <br />   杜云：〔入河蟾不沒。〕   <br />   唐人云：〔因過竹院逢僧話，又得浮生半日閑。〕   <br />   坡云：〔殷勤昨夜三更雨，又得浮生盡日涼。〕   <br />   杜《夢李白》云：〔落月滿屋樑，猶疑照顏色。〕   <br />   山谷《簟詩》云：〔落日映江波，依稀比顏色。〕   <br />   退之云：〔如何連曉語，只是說家鄉。〕   <br />   呂居仁云：〔如何今夜雨，只是滴芭蕉。〕   <br />   此皆用古人句律，而不用其句意，以故為新，奪胎換骨。   <br />   杜《蜀山水圖》云：   <br />   〔沱水流中座，岷山赴北堂。白波吹粉壁，青嶂插雕梁。〕此以畫為真也。   <br />   曾吉父云：〔斷崖韋偃樹，小雨郭熙山。〕此以真為畫也。   <br />   白樂天《女道士詩》云：〔姑山半峰雪，瑤水一枝蓮。〕此以花比美婦人也。   <br />   東坡《海棠》云：〔硃脣得酒暈生臉，翠袖卷紗紅映肉。〕此以美婦人比花也。   <br />   山谷《酴醾》云：〔露濕何郎試湯餅，日烘荀令炷爐香。〕此以美砯夫比花也。   <br />   山谷此詩出奇，古人所未有，然亦是用〔荷花似六郎〕之意。   <br />   歐陽公作省試知舉，得東坡之文驚喜，欲取為第一人，又疑其是門人曾子固之文，恐   <br />   招物議，抑為第二。   <br />   坡來謝，歐陽問坡所作《刑賞忠厚之至論》，有〔皋陶曰殺之三，堯曰宥之三〕，此   <br />   見何書，坡曰：〔事在《三國志》、《孔融傳注》。〕歐退而閱之，無有。他日再問   <br />   坡，坡云：〔曹操滅袁紹，以袁熙妻賜其子丕。孔融曰：『昔武王伐紂，以妲己賜周   <br />   公。』操驚問何經見，融曰：『以今日之事觀之，意其如此。』堯皋陶之事，某亦意   <br />   其如此。〕歐退而大驚曰：〔此人可謂善讀書，善用書，他日文章，必獨步天下。〕   <br />   然予嘗思之，《禮記》云：〔獄成，有司告於王。王曰宥之，有司曰在辭。   <br />   王又曰宥之，有司又曰在辟。三宥不對，走出，致刑於甸人。〕   <br />   坡雖用孔融意，然亦用《禮記》故事，其稱王謂王三皆然，安知此典故不出於堯。   <br />   客有自秦少游許來見東坡。坡問少游近有何詩句，客舉秦《水龍吟》詞云：   <br />   〔小樓連苑橫空，下臨繡轂雕鞍驟。〕   <br />   坡笑曰：〔又連苑，又橫空；又繡轂，又雕鞍，又驟，也勞攘。〕   <br />   坡亦有此詞云：〔燕子樓中，佳人何在，空鎖樓中燕。〕   <br />   東坡談笑善謔。過潤州，太守高會以饗之。飲散，   <br />   諸妓歌魯直《茶》詞云：〔惟有一杯春草，解留連佳客。〕   <br />   坡正色曰：〔卻留我吃草。〕諸妓立東坡後，馮東坡胡床者，大笑絕倒，胡床遂折，東坡墮地。賓客一笑而散。見蜀人李珪說。   <br />   東坡知徐州，李定之子某過焉。坡以過客故事宴之，其人大喜，以為坡敬愛之也。因起而請求薦墨。坡佯應曰〔諾。〕久之閒談，坡忽問李：〔相法謂面上人中長一雨者壽百年，有是說否？〕李曰：〔未聞也。〕坡曰：〔果若人言，彭祖好一個呆長臉。〕李大慚而遁。見王僑卿說。   <br />   東坡嘗宴客，俳優者作伎萬方，坡終不笑。一優突出，用棒痛打作伎者曰：〔內翰不笑，汝猶稱良優乎？〕對曰：〔非不笑也，不笑所以深笑之也。〕坡遂大笑。   <br />   蓋優人用東坡《王者不治夷狄論》云：   <br />   〔非不治也，不治乃所以深治之也。〕見子由五世孫奉新縣尉懋說。   <br />   予過金山，見妙高臺上掛東坡像，有東坡親筆自贊云：   <br />   〔目若新生之犢，身如不繫之舟。試問平生功業，黃州惠州崖州。〕   <br />   今集中無之。予昔為零陵丞，嘗肩輿過一野寺，壁間山谷親筆一詩，予小立肩輿，誦之三過。既歸書之，止記一聯云：〔春將國豔薰花骨，日借黃金縷水紋。〕今集中亦無之。   <br />   蔡攸幼慧。其叔父卞，荊公婿也。卞攜攸見公，一日，公與客論及字說，攸立其膝下，回首問曰：〔不知相公所解之字，為復是解蒼頡字，為復是解李斯字。〕公不能答，拊其頂曰：〔你無良，你無良。〕見劉尚書美中說。   <br />   東坡《赤壁賦》云〔扣舷而歌之，歌曰〕云云，   <br />   〔客有吹洞簫者，倚歌而和之，其聲鳴鳴然，如怨如慕〕。   <br />   山谷為坡寫此賦為圖障云〔扣舷而歌曰〕，   <br />   又曰〔其聲嗚嗚，如怨如慕〕。去〔之〕、〔歌〕、〔然〕三字，覺神觀精銳。   <br />   孫仲益作《上樑文》云：〔老蟾駕月，上千岩紫翠之間；一烏呼風，嘯萬木丹青之表。〕   <br />   周茂振曰：〔既呼又嘯，易嘯為響。〕   <br />   退之《盤谷序》云：〔妒寵而負恃。〕   <br />   張文潛云：〔寵一字，負恃兩字，非句律。與下句云：   <br />   『爭妍而取憐』不類。又既曰『負』又曰『恃』為複。『恃』當作『持』。〕   <br />   本朝制誥表啟用四六，自熙豐至今，此文愈甚。有一聯用兩處古人全語，而雅馴妥貼，如己出者。   <br />   介甫《賀刪后妃表》云：〔《關雎》之求淑女，無險陂私謁之心；   <br />   《雞鳴》之思賢妃，有警戒相成之道。〕   <br />   紹興間，劉美中除工部侍郎、兼直學士院，吉水丞龔尹字正子以啟賀之云：   <br />   〔技巧工匠精其能，自元成之間鮮能及；號令文章煥可述，雖書史所稱何以加。〕   <br />   尹又上湯丞相啟云：〔生民以來，未有盛於孔子；天下之士，豈復賢於周公。〕   <br />   後二語用韓退之《上宰相書》。   <br />   中書舍人張安國知撫州，自撫移蘇，《謝上表》云：   <br />   〔雖自西徂東，周爰執事；然以小易大，是誠何心。〕   <br />   增〔雖〕〔然〕二字，而兩州東西小大，乃甚的切。   <br />   王履道《賀唐秘校及第啟》云：〔得知千載，上賴古書；作吏一行，便廢此事。〕   <br />   前二語用淵明詩；〔得知千載事，上賴古人書。〕剪去兩字。   <br />   後二句用嵇康書：〔一行作吏，此事便廢。〕而皆倒易二字。   <br />   東坡《答士人啟》云：〔愧無琴瑟旨酒，以樂我嘉賓；所喜直諒多聞，其古之益友。〕   <br />   此雖增損五六字，而特圓美。   <br />   至翟公遜行麻制云：〔古我先王，惟圖任舊人共政；咸有一德，克左右厥辟宅師。〕   <br />   則前二語孰，而後二語突兀矣。四六有一聯而用四處古人語者。   <br />   張欽夫《答一教官啟》云：〔識其大者，豈誦說云乎哉；何以告之，曰仁義而已矣。〕   <br />   四人語乃如一人語。王履道行餘深少宰制云：   <br />   〔仰惟前代，守文為難；相我受民，非賢不乂。〕其意亦貫。   <br />   紹興間，金人歸我河南地，洪景伯賀表云：   <br />   〔宣王復文武之土，可謂中興；齊人歸鄆讙之田，不失舊物。〕   <br />   屬聯工夫，然去一境字，便覺難讀。   <br />   四六用古人語，有用其一字之聲，而不用其字之形者。   <br />   《書》曰：〔人惟求舊。〕   <br />   而介甫《謝上表》云：〔仁惟求舊，義不遐遺。〕乃易〔人〕為〔仁〕。   <br />   《莊子》曰：〔副墨之子，問之洛誦之孫。〕   <br />   副墨謂文墨之有副本，洛誦謂洛人之善誦讀者。   <br />   而介甫《賀生王子表》，前一聯言成王文王子眾多，而繼之以   <br />   〔恭惟皇帝陛下，令德光乎洛誦，康功茂乎岐昌〕，   <br />   則以洛誦為成王矣，蓋成王名誦而卜洛故也。此文人之舞文弄法者也。   <br />   四六有截斷古人語，而補以一字，如天成者。有用古人語，不易其字之形，而易其意者。   <br />   《漢書》云：〔在漢庭無出其右。〕   <br />   《論語》云：〔與文子同升諸公。〕   <br />   而翟公巽《賀蔡修除少師啟》云：〔朝廷無出其右，父子同升諸公。〕   <br />   既截斷其語，而補以一字，讀者不覺其補。   <br />   而又易文子為父子，子之字雖同，而文子乃人名，父子非人名也。   <br />   此巧之至也。子牟身居江湖之上，公冶長雖在縲絏之中，   <br />   而東坡《謝罪表》云：〔命寄江湖之上，夢遊縲泄之中。〕   <br />   《孟子》云：〔此之謂失其本心。〕   <br />   《左傳》云：〔吾必使汝罷於奔命。〕   <br />   翟公巽一年之中，移作數郡太守，謝表云：〔憂患失其本心，筋力罷於奔命。〕   <br />   亦此類也。   <br />   四六有作流麗語者，亦須典而不浮。東坡《謝知杭州謝啟》云：   <br />   〔湖山如舊，魚鳥亦怪其衰殘；爭訟稍稀，吏民習知其遲鈍。〕   <br />   《謝知登州文》：〔賓出日於麗譙，山川炳煥；傳夕烽於海嶠，鼓角清閑。〕   <br />   《謝賜對衣金帶馬狀》云：   <br />   〔草木何知，被慶雲之渥采；魚蝦至賤，借滄海之榮光。雖若可觀，終非其有。〕   <br />   汪彥章《賀神降萬歲山表》云：〔恍若銀山，金成宮闕；浩如玉海，虹貫山川。〕   <br />   此皆典切而不浮。孫仲益亦多此等語，至橘林則浮靡而不典矣。   <br />   四六有作華潤語而重大者，最不可多得。   <br />   韓退之表云：〔地彌天區，界軼海外。北嶽醫閭，神鬼受職；析木天街，星宿清潤。〕   <br />   曾子固云：〔鉤陳太微，星緯咸若；崑崙渤澥；波瀾不驚。〕   <br />   王履道行種師道麻制云：〔封疆開昆侖積石之西，威譽震大漠龍荒之北。〕   <br />   四六有用古人全語，而全不用其意者。   <br />   《行葦》之詩云：〔仁及草木牛羊勿踐履。〕此盛世之事也。   <br />   又《鴟鴞》之詩云：〔予未有室家，風雨所漂搖。〕謂鴟鴞之巢也。   <br />   王履道，北人也，靖康避亂，謫在八桂，思鄉里墳墓，作《青詞》云：   <br />   〔萬里丘墳，草木牛羊之踐履；百年鄉社，室家風雨之飄搖。〕   <br />   有客在張欽夫坐上，舉介甫《賀冊后妃》〔《關雎》〕〔《雞鳴》〕之聯，以為四六之妙者。   <br />   欽夫因舉東坡《賀冊後表》云：   <br />   〔上符天造，日月為之光明；下逮海隅，夫婦無有愁歎。〕   <br />   笑曰：〔此全不用古人一字，而氣象塞乎天地矣。〕   <br />   中書舍人洪景盧知婺州，召至都下，而從臣未有虛位，   <br />   孝宗除為在京宮觀兼侍讀太府少卿。張抑字子儀，以啟賀之云：   <br />   〔珍台閑館，冠皋伊之倫魁；廣廈細旃，論唐虞之聖道。   <br />   〕前兩句用揚雄賦全語，後兩句用王吉疏全語，皆西漢文章也。   <br />   子儀舉示予，予驚歎擊節，以為不減前輩。   <br />   未幾，景盧入翰林為學士，適梁叔子丞相以病辭位，孝宗愛重之，不欲聽其去。   <br />   累辭，不得已，拜大觀文醴泉觀使兼侍讀，景盧當筆，麻制中全用此一聯。   <br />   是日，朝士聽麻，皆稱賞之，不知其為子儀語也。   <br />   四六有初語平平，而去其一字，精神百倍，妙語超絕者。   <br />   介甫《賀韓魏公致仕啟》云：〔言天下之所未嘗，任大臣之所不敢。〕   <br />   其初句尾聲有〔言〕〔任〕二字而去之也。   <br />   循王張俊妾封夫人，中書舍人程子山行詞，以〔異姓王〕對〔如夫人〕，朝士稱之。   <br />   靖康遣聶山割三鎮與金人請和，三鎮之民，不肯左衽，群起毆山至死，而朝廷或傳其生。   <br />   詞臣行加恩詞云：〔風寒易水，知士去之不還；日遠長安，怪人來而未至。   <br />   〕汪伯彥黃潛善為相時，太學之士陳東以上書誅，既而高宗深悔之，贈東諫議大夫，而罷汪黃二相。後趙鼎為相，汪黃有啟謝廟堂。鄱陽熊彥時叔雅為趙客，代趙答之云：   <br />   〔一男子之上書，彼將焉罪；諸大夫曰可殺，公亦何心！〕   <br />   靖康二聖北狩，皇屬畢遷，中原無主。惟高宗皇帝在外獨免。   <br />   隆祐太后以書勸進，有云：〔獻公之子九人，惟重耳之獨在；   <br />   漢家之厄十世，宜光武之中興。〕此汪彥章詞也。   <br />   建炎苗劉之禍，未幾復辟，赦書云：   <br />   〔斷鰲而立四極，既成開闢之熏；取日而授五龍，復正神明之御。〕   <br />   此李漢老詞也。張邦昌既僭竊竄謫，   <br />   《謝高宗表》云：〔孔子從佛肸之召，蓋欲興周；紀信乘漢王之車，固將誑楚。〕   <br />   其党顏博文之詞也。邦昌初立時，博文首上賀表云：   <br />   〔非湯武之干戈，同堯舜之禪讓。〕其反覆如此。   <br />   李綱罷相被謫，汪彥章行詞云：   <br />   〔朋黨風上，有虞必去於驩兜；欺世盜名，孔子首誅乎正卯。〕   <br />   又云：〔專殺尚威，傷列聖好生之德；信讒喜佞，為一時君小之宗。〕   <br />   客有問彥章者曰：〔內翰頃有啟賀伯紀拜相云：   <br />   『孤忠貫日，正二儀傾側之中；凜氣橫秋，揮萬騎笑談之頃。』   <br />   又云：『士傾公冤，亟舉幡而集闕下；帝從民望，令免骨以見國人。』   <br />   與今謫詞抑何反也？〕   <br />   彥章曰：〔某此啟自直一翰林學士，渠不用我，故以後詞報之。〕   <br />   客又曰：〕詞有云：『乃傾家積，陰與賊通。』   <br />   若行此言，則李公族矣，怨豈至是，此言何從？〕答曰：   <br />   〔某何從知得，但見渠兒子自虜中歸。〕   <br />   汪彥章初除北門，有小官賀以啟云：   <br />   〔當年翰苑，曾聞學士之葫蘆；今日玉堂，又見司空之蘿蔔。〕   <br />   自以為奇。有問之者，葫蘆事得非用太祖皇帝嘲內翰陶谷，   <br />   所謂〔年年依樣畫葫蘆〕者乎？曰：〔然。〕又問蘿蔔何出，   <br />   曰：〔昔司空圖估翰苑嘗作《蘿蔔》詩。〕   <br />   聞者絕倒。又吾州安福有歐陽寺丞叔向者，嘗為妻病作青詞云：   <br />   〔大小二便，半月未通乎水火；晨昏兩膳，一粒不過於咽喉。〕   <br />   又近有代京丞相作遺表者，首句云：   <br />   〔身獨立於上臺，未逾三月；瘡忽生於下體，幾及半年。〕   <br />   莆田陳丞相作小朝士時，顯仁太后之喪，嘗代宰相《乞皇帝御殿表》云：   <br />   〔雖天道何言，四時自然成歲；然太陽不照，萬物何以仰瞻。〕   <br />   識者已知其有宰相器。公後為左相辭位，其客鄭僑惠叔代作表云：   <br />   〔責任匪輕，此豈久居之地；從容求去，幸當未厭之時。〕   <br />   豈久居，牛僧孺語也，幸未厭，蕭嵩語也。皆宰相求去事，未有如此親切者。   <br />   梁叔子丞相生日，孝宗賜酒物。是時梁母太夫人在，尤延之代作謝表云：   <br />   〔小人有母，雖喜君羹之嘗；大烹養賢，每虞公餗之覆。〕   <br />   黃仲秉攝西掖，行東坡贈太師諡文忠詞云：   <br />   〔朕考百年治亂之原，識諸老忠邪之辨；惟小人無所忌憚使君子至於困窮。〕   <br />   又云：〔某目無全牛，意空凡馬。道不行而言立，身愈退而名高。〕   <br />   又云：〔言之尚至於歎嗟，聞者亦為之興起。〕   <br />   戶部侍郎史正志自請為諸路發運使，遍行州縣，凡合起上供，及江上餉師錢穀，盡以為羨餘而獻之。壽皇大喜。既而歲暮上供，無一州至者。版曹大窘，奏其事，上大怒，即日罷黜。   <br />   仲秉行詞有云：〔多取贏于郡國，無遺算於雞豚。校數歲之中以為常，本無心計；無三年之畜曰不足，徒有口才。〕及仲秉為刑部侍郎，觸一權貴，匈外得丹陽，《謝廟啟》曰：   <br />   〔一麾江海，頗欲避西風之塵；兩鬢雪霜，但堪飲北廚之酒。〕   <br />   王季海丞相為太常少卿，時葛丞相楚輔為浙東參議官，以啟賀季海，用〔雞檄〕對〔鵝經〕，季海濱其的對。雞檄乃用王勃為諸王作《鬥雞檄》。   <br />   山谷戲筆，嘗書范文正公為舉子時作《齏賦》，有云：   <br />   〔陶家甕內，淹成碧綠青黃；措大口中，嚼山宮商徵羽。〕   <br />   吾州劉沆丞相微時讀書山寺，寺僧請公戲作《偷狗賦》，有云：   <br />   〔摶飯引來，猶掉續貂之尾聲；索綯牽去，尚回顧兔之頭。〕   <br />   常州人諱打爺，蓋常有子為任伯，而其父坐罪當笞者，   <br />   其子恐他人杖其父之重，而身請行刑，故有此譏。士人有戲作此賦者云：   <br />   〔當年祖逖，見而知聞而知；後日孫權，出乎爾反乎爾。〕   <br />   投人詩文，有語忌者，不可不知。人有上文潞公詩，用壽考字。公曰：   <br />   〔五曰考終命，和我死也說了。〕   <br />   程子山自中書舍人謫為贛州安遠令，士子上生日詩，用嶽降事。子山曰：   <br />   〔降做縣令了，更去甚處。〕周茂振賀劉季高由謫籍放自便啟云：   <br />   〔十年去國，驚我馬之虺隤；一日還家，喜是翁之矍鑠。〕季高曰：   <br />   〔是翁卻將對我馬。〕此類多矣。   <br />   至如紹興間，張叔夜之子常先，為江西常平使者，有小官上啟，其自序處云：   <br />   〔叔夜粗疏，次山漫浪。〕常先大怒曰：〔我爺何曾粗疏。〕   <br />   雖常先不學可笑，然小官亦當問上官家諱。   <br />   吉州推官李椿嘗于一上官舉狀，而上官家諱有複名而一字椿者，初許薦而後不與諸。余族弟炎正字濟翁，作一啟以解之云：〔諱名不諱姓，雖存羊棗之遺文；言在不言徵，亦有杏壇之故事。〕   <br />   上官遂舉之。濟翁年五十二乃登第，初任寧遠簿，甚為京丞相所知，有啟上丞相云：   <br />   〔秋驚一葉，感蒲柳之先知；春到千花，歎桑麻之後長。〕   <br />   丞相遂下待除掌故之令。   <br />   尤延之嘗舉前輩四六有云：   <br />   〔秉圭執璧，禮天地之神祇；潔粢豐盛，報祖宗之功德。〕   <br />   謂其不造語而體面大。又嘗愛子由行詞有云：   <br />   〔養德丘園，本無求於當世；書名史策，恍若疑其古人。〕   <br />   《詩》曰：〔燕及皇天。〕又曰：〔誕彌厥月。〕而介甫《賀進築熙河表》云：   <br />   〔旌旃所指，燕及氐羌；樓櫓相望，誕彌河隴。〕   <br />   淵明子美無己三人作《九日》詩，大概相似。   <br />   子美云：〔竹葉於人既無分，菊花從此不須開。〕   <br />   淵明所謂〔塵爵恥虛罍，寒花徒自容〕也。   <br />   無己云：〔人事自生今日意，寒花祇作去年香。〕   <br />   此淵明所謂〔日月依辰至，舉俗愛其名〕也。   <br />   介甫當國，喜言農田水利。有獻議梁山濼可涸之以為田，介甫欲行之，又念水無所歸，以問劉貣父，曰：〔此事楊蟠無齒。〕貣父退，介甫思其說而不得。呼其子雱，問以此語何意，且出何書。雱曰：〔不知，當召而問之。〕貢父既至，雱以父之問問焉。貢父笑曰：〔此易曉耳。楊蟠杭人，善作詩，自號浩然居士，相公熟識之。今欲涸湖為田，此事浩然無涯也。〕一時聞者絕倒。   <br />   東坡詩云：〔臥占寬閑五百弓。〕   <br />   汪彥章啟云：〔嗟甫裏百弓之別墅。〕   <br />   七尺二寸為一弓，事見《釋梵》。一尺八寸為一肘，四肘為一弓。   <br />   今《通鑒》二百四十八卷會昌五年：〔祠部奏天下寺四千六百，蘭若四萬。〕   <br />   注下亦詳。史炤釋文引《薩波多論》云：   <br />   〔西天度地，以四肘為一弓。去寺店五百弓，不遠不近，以閒靜處為蘭若。〕   <br />   今以唐尺計之，蓋二里許也。   <br />   或問：〔何謂雙聲疊韻？〕曰：〔行穿詰曲崎嶇路，又聽鉤輈格磔聲。〕   <br />   上句疊韻，下句雙聲也。   <br />   〔何謂蜂腰鶴膝？〕曰：〔詞源倒流三峽水，筆陣獨掃千人軍。〕   <br />   〔無邊落木蕭蕭下，不盡長江滾滾來。〕前一聯蜂腰，後一聯鶴膝也。   <br />   近世蜀人多妙於四六，如程子山趙莊叔劉韶美黃仲秉其選也。   <br />   然未免作意為之者。張欽夫深於經學，初不作意於文字間，而每下筆必造極。   <br />   紹興辛巳年，其父魏公久謫居永州，得旨自便，欽夫代作謝表，自敘有云：   <br />   〔家國異謀，固難調於眾口；天日下照，夫何歉于一心。茲蓋皇帝陛下，體堯之仁，行禹之智。微彰以道，必因天地之時；動化若神，孰測風雷之用。〕其辭平，其味永，其韻孤，豈作意為之者。時年二十九。   <br />   李方叔之孫大方，字允蹈，少時嘗作《思故山賦》，諸公間稱之，以為似邢居實。   <br />   晚得一鶡冠，今為雜買場，寄予詩一編，多有警句。如：   <br />   〔三百年來今幾秋，天地自老江自流。〕如：   <br />   〔笛聲吹起白玉槃，正照御前楊柳碧。〕如：   <br />   〔可憐一代經綸業，不抵鍾山幾首詩。〕如：   <br />   〔後院落花人不到，黃鸝飛下石榴陰。〕大擬唐人。   <br />   乾隆四十年，歲次乙未，三月二日，借鶴年先生藏本，校於桐花館。是日北風揚沙，塵埃滿室，扃鐍窗戶，無少隙漏，如閉車箱中作新婦也。鮑   <font size=\"2\">(水部)</font>錄飲手跋。  </p>  <p></p> "}