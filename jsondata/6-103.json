{"id":"6-103","content":"   <center>   <font size=\"+3\" face=\"標楷體\">    <b>     <font color=\"#FF6600\">李昌符</font>    </b>   </font>   <p>字岩夢，咸通四年，登進士第，歷尚書郎、膳部員外郎。</p>   <p>    <b>     <font color=\"#FF6600\">書邊事（一作邊行書事，一作塞上行）</font>    </b>    <br />    朔野煙塵起，天軍又舉戈。陰風向晚急，殺氣入秋多。    <br />    樹盡禽棲草，冰堅路在河。汾陽無繼者，羌虜肯先和。   </p>   <p>    <b>     <font color=\"#FF6600\">遠歸別墅（一作秋晚歸故居）</font>    </b>    <br />    馬省曾行處，連嘶渡晚河。忽驚鄉樹出，漸識路人多。    <br />    細徑穿禾黍，頹垣壓薜蘿。乍歸猶似客，鄰叟亦相過。   </p>   <p>    <b>     <font color=\"#FF6600\">題友人屋</font>    </b>    <br />    松底詩人宅，閒門遠岫孤。數家分小徑，一水截平蕪。    <br />    竹節偶相對，鳥名多自呼。愛君真靜者，欲去又踟躕。   </p>   <p>    <b>     <font color=\"#FF6600\">贈同遊</font>    </b>    <br />    此來風雨後，已覺減年華。若待皆無事，應難更有花。    <br />    管弦臨夜急，榆柳向江斜。且莫看歸路，同須醉酒家。   </p>   <p>    <b>     <font color=\"#FF6600\">送人出塞</font>    </b>    <br />    北風吹雨雪，舉目已淒淒。戰鬼秋頻哭，征鴻夜不棲。    <br />    沙平關路直，磧廣郡樓低。此去非東魯，人多事鼓鼙。   </p>   <p>    <b>     <font color=\"#FF6600\">尋僧元皎因贈</font>    </b>    <br />    此生迷有著，因病得尋師。話盡山中事，歸當月上時。    <br />    高松連寺影，亞竹入窗枝。閒憶草堂路，相逢非素期。   </p>   <p>    <b>     <font color=\"#FF6600\">下第後蒙侍郎示意指於新先輩宣恩感謝</font>    </b>    <br />    才薄命如此，自嗟兼自疑。遭逢好文日，黜落至公時。    <br />    倚玉甘無路，穿楊卻未期。更慚君侍坐，問許可言詩。   </p>   <p>    <b>     <font color=\"#FF6600\">夜泊渭津</font>    </b>    <br />    漂漂東去客，一宿渭城邊。遠處星垂岸，中流月滿船。    <br />    涼歸夜深簟，秋入雨餘天。漸覺家山小，殘程尚幾年。   </p>   <p>    <b>     <font color=\"#FF6600\">晚夏逢友人</font>    </b>    <br />    一別同袍友，相思已十年。長安多在客，久病忽聞蟬。    <br />    驟雨才沾地，陰雲不遍天。微涼堪話舊，移榻晚風前。   </p>   <p>    <b>     <font color=\"#FF6600\">秋中夜坐</font>    </b>    <br />    空庭吟坐久，爽氣入荷衣。病葉先秋落，驚禽背月飛。    <br />    瘴雲晴未散，戍客老將依。為應金門策，多應說戰機。   </p>   <p>    <b>     <font color=\"#FF6600\">旅遊傷春</font>    </b>    <br />    酒醒鄉關遠，迢迢聽漏終。曙分林影外，春盡雨聲中。    <br />    鳥思江村路，花殘野岸風。十年成底事，羸馬倦西東。   </p>   <p>    <b>     <font color=\"#FF6600\">得遠書</font>    </b>    <br />    故人居謫宦，今日一書來。良久驚兼喜，慇勤卷更開。    <br />    瘴雲沉去雁，江雨促新梅。滿紙殊鄉淚，非冤不可哀。   </p>   <p>    <b>     <font color=\"#FF6600\">贈同席</font>    </b>    <br />    四座列吾友，滿園花照衣。一生知幾度，後到擬先歸。    <br />    急管侵諸樂，嚴城送落暉。當歡莫離席，離席卻歡稀。   </p>   <p>    <b>     <font color=\"#FF6600\">贈供奉僧玄觀</font>    </b>    <br />    自得曹溪法，諸經更不看。已降禪侶久，兼作帝師難。    <br />    夜木侵簷黑，秋燈照雨寒。如何嫌有著，一念在林巒。   </p>   <p>    <b>     <font color=\"#FF6600\">送琴客</font>    </b>    <br />    楚客抱離思，蜀琴留恨聲。坐來新月上，聽久覺秋生。    <br />    夜靜騷人語，天高別鶴鳴。因君興一歎，竟夕意難平。   </p>   <p>    <b>     <font color=\"#FF6600\">別謫者</font>    </b>    <br />    此地聞猶惡，人言是所之。一家書絕久，孤驛夢成遲。    <br />    八月三湘道，聞猿冒雨時。不須祠楚相，臣節轉堪疑。   </p>   <p>    <b>     <font color=\"#FF6600\">行思</font>    </b>    <br />    千里豈云去，欲歸如路窮。人間無暇日，馬上又秋風。    <br />    破月銜高岳，流星拂曉空。此時皆在夢，行色獨匆匆。   </p>   <p>    <b>     <font color=\"#FF6600\">感懷題從舅宅</font>    </b>    <br />    郗家庭樹下，幾度醉春風。今日花還發，當時事不同。    <br />    流言應未息，直道竟難通。徒遣相思者，悲歌向暮空。   </p>   <p>    <b>     <font color=\"#FF6600\">與友人會</font>    </b>    <br />    蟬吟槐蕊落，的的是愁端。病覺離家遠，貧知處事難。    <br />    真交無所隱，深語有餘歡。未必聞歌吹，羈心得暫寬。   </p>   <p>    <b>     <font color=\"#FF6600\">贈春遊侶</font>    </b>    <br />    密林多暗香，輕吹送餘芳。啼鳥愁春盡，遊人喜日長。    <br />    浮雲橫暮色，新雨洗韶光。欲散垂●恨，應須入醉鄉。   </p>   <p>    <b>     <font color=\"#FF6600\">送人遊邊</font>    </b>    <br />    愁指蕭關外，風沙入遠程。馬行初有跡，雨落竟無聲。    <br />    地理全歸漢，天威不在兵。西京逢故老，暗喜復時平。   </p>   <p>    <b>     <font color=\"#FF6600\">寄棲白上人</font>    </b>    <br />    剪髮兼成隱，將心更屬文。無憀對豪客，不拜謁吾君。    <br />    畫壁惟泉石，經窗半典墳。歸林幽鳥狎，乞食病僧分。    <br />    默坐終清夜，凝思念碧雲。相逢應未卜，余正走囂氛。   </p>   <p>    <b>     <font color=\"#FF6600\">送人入新羅使</font>    </b>    <br />    雞林君欲去，立冊付星軺。越海程難計，征帆影自飄。    <br />    望鄉當落日，懷闕羨回潮。宿霧蒙青嶂，驚波蕩碧霄。    <br />    春生陽氣早，天接祖州遙。愁約三年外，相迎上石橋。   </p>   <p>    <b>     <font color=\"#FF6600\">詠鐵馬鞭</font>    </b>    <br />    漢將臨流得鐵鞭，鄂侯名字舊雕鐫。須為聖代無雙物，肯逐將軍臥九泉。    <br />    汗馬不侵誅虜血，神功今見補亡篇。時來終薦明君用，莫歎沉埋二百年。   </p>   <p>    <b>     <font color=\"#FF6600\">送友人</font>    </b>    <br />    舉世誰能與事期，解攜多是正歡時。人間不遣有名利，陌上始應無別離。    <br />    晚渡待船愁立久，亂山投店獨行遲。我今漂泊還如此，江劍相逢亦未知。   </p>   <p>    <b>     <font color=\"#FF6600\">南潭</font>    </b>    <br />    匝岸青蕪掩古苔，面山亭樹枕潭開。有時絃管收筵促，無數鳧鷖逆浪來。    <br />    路入龍祠群木老，風驚漁艇一聲回。人傳郭惲多遊此，誰見當初泛玉杯。   </p>   <p>    <b>     <font color=\"#FF6600\">秋夜作</font>    </b>    <br />    數畝池塘近杜陵，秋天寂寞夜雲凝。芙蓉葉上三更雨，蟋蟀聲中一點燈。    <br />    跡避險巇翻失路，心歸閒淡不因僧。既逢上國陳詩日，長守林泉亦未能。   </p>   <p>    <b>     <font color=\"#FF6600\">客恨</font>    </b>    <br />    古原南北舊蕭疏，高木風多小雪餘。半夜病吟人寢後，百年閒事酒醒初。    <br />    頻招兄弟同佳節，已有兵戈隔遠書。肥馬王孫定相笑，不知岐路厭樵漁。   </p>   <p>    <b>     <font color=\"#FF6600\">三月盡日</font>    </b>    <br />    江頭從此管弦稀，散盡遊人獨未歸。落日已將春色去，殘花應逐夜風飛。   </p>   <p>    <b>     <font color=\"#FF6600\">綠珠詠</font>    </b>    <br />    洛陽佳麗與芳華，金谷園中見百花。誰遣當年墜樓死，無人巧笑破孫家。   </p>   <p>    <b>     <font color=\"#FF6600\">贈別</font>    </b>    <br />    又將書劍出孤舟，盡日停橈結遠愁。莫道江波話離別，江波一去不回流。   </p>   <p>    <b>     <font color=\"#FF6600\">悶書</font>    </b>    <br />    病來難處早秋天，一徑無人樹有蟬。歸計未成書半卷，中宵多夢晝多眠。   </p>   <p>    <b>     <font color=\"#FF6600\">傷春</font>    </b>    <br />    即是春風盡，仍沾夜雨歸。明朝更來此，兼恐落花稀。   </p>   <p>    <b>     <font color=\"#FF6600\">登臨洮望蕭關</font>    </b>    <br />    漸覺風沙暗，蕭關欲到時。兒童能探火，婦女解縫旗。    <br />    川少銜魚鷺，林多帶箭麋。暫來戎馬地，不敢苦吟詩。   </p>  </center> "}