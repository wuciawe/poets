{"id":"7-91","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">王庭珪</font>   </b>  </div>  <p align=\"center\">（1079～1171）字民瞻。安福（今屬江西）人。政和八年（1118）進士。為   <br />   衡州茶陵縣（今屬湖南）丞。棄官隱居盧溪（今屬湖南），自號盧溪真逸。  </p>  <p align=\"center\">   <b>    <font color=\"#FF6600\">送胡邦衡之新州貶所二首之一</font>   </b>   <br />   大廈原非一木支，欲將獨力拄傾危。癡兒不了公家事，男子要為天下奇。   <br />   當日奸諛皆膽落，平生忠義只心知。端能飽吃新州飯，在處江山足護持。  </p>  <p align=\"center\">   <b>    <font color=\"#FF6600\">謁金門‧梅</font>   </b>   <br />   溪風緊。溪上官梅整整。萬木寒癡吹不醒。一枝先破冷。   <br />   夢斷香雲耿耿。月淡梨花清影。長笛倚樓誰共聽。調高成絕品。  </p>  <p align=\"center\">   <b>    <font color=\"#FF6600\">鳳棲梧‧王克恭生日</font>   </b>   <br />   瓊海無邊銀浪捲。畫戟朱樓，縹緲雲間見。當日使君曾擁傳。海霞光裡時開宴。   <br />   翠斝紅鱗吹酒面。莫謂今朝，人在天涯遠。彩鳳銜書應不晚。願公難老身長健。  </p>  <p align=\"center\">   <font color=\"#FF6600\">    <b>醉桃源</b>   </font>   <br />   朱門映柳畫簾垂。門前聞馬嘶。主人新著綠袍歸。天恩下玉墀。   <br />   憑翠袖，捻花枝。勸教人醉時。請君聽唱碧雲詞。倒傾金屈卮。  </p>  <p align=\"center\">   <font color=\"#FF6600\">    <b>臨江仙</b>   </font>   <br />   家住天門閶闔外，別來幾度花開。近傳消息到江淮。玉京知好在，金闕尚崔嵬。   <br />   流落江南山盡處，雨餘蒼翠成堆。暫同溪館醉樽罍。恐隨丹詔動，且任玉山頹。  </p>  <p align=\"center\">   <b>    <font color=\"#FF6600\">臨江仙‧梅</font>   </b>   <br />   問道春來相識否，嶺頭昨夜開花。水村煙塢寄生涯。月寒疏影淡，整整復斜斜。   <br />   素面玉妃嫌粉污，晨妝洗盡鉛華。香肌應只飯胡麻。年年如許瘦，知是阿誰家。  </p>  <p align=\"center\">   <font color=\"#FF6600\">    <b>臨江仙</b>   </font>   <br />   寂寞久無紅袖飲，忽逢皓齒輕謳。坐令孤客洗窮愁。誰知沅水上，卻似洛城遊。   <br />   聞道辰溪賢令長，深房別鎖明眸。多年鉛鼎養青虯。不應攜妓女，騎鶴上揚州。  </p>  <p align=\"center\">   <font color=\"#FF6600\">    <b>臨江仙</b>   </font>   <br />   簾外東風吹斷夢，捲簾人探春還。一枝疏影動簷間。鴛鴦碧瓦冷，霜月墮欄杆。   <br />   聞道壽陽如許好，晨妝洗盡微殷。可憐玉骨瘦孱孱。誰家長笛怨，吹徹玉樓寒。  </p>  <p align=\"center\">   <b>    <font color=\"#FF6600\">殢人嬌</font>   </b>   <br />   小院桃花，煙鎖幾重珠箔。更深後、海棠睡著。東風吹去，落誰家牆角。   <br />   平白地教人，為他情惡。   <br />   花若有情，情應不薄。也須悔從前事錯。而今夜雨，念玉顏飄泊。   <br />   知那裡人家，怎生頓著。  </p>  <p align=\"center\">   <font color=\"#FF6600\">    <b>憶秦娥</b>   </font>   <br />   梅花發。夜寒吹笛千山月。千山月。此時愁聽，龍吟幽噎。   <br />   數枝飛盡南枝雪。風光又作年時別。年時別。江頭心緒，亂絲千結。  </p>  <p align=\"center\">   <b>    <font color=\"#FF6600\">念奴嬌‧上元</font>   </b>   <br />   少年時節，見皇州燈火，衣冠朝市。天漢橋邊瞻鳳輦，簾幕千家垂地。   <br />   人似神仙，身遊佛國，謫墮紅塵裡。如今憔悴，漸無往歲歡味。   <br />   此夜帝里喧傳，太平祥瑞，有街頭人醉。更值端門新又起，樓闕千兵嚴衛。   <br />   朝野多歡，邊庭初靜，歌舞方騰沸。良宵好景，異時多少遺事。  </p>  <p align=\"center\">   <font color=\"#FF6600\">    <b>點絳唇</b>   </font>   <br />   花外紅樓，當時青鬢顏如玉。淡煙殘燭。醉入花間宿。   <br />   白髮相逢，猶唱當時曲。當時曲。斷弦難續。且盡杯中醁。  </p>  <p align=\"center\">   <font color=\"#FF6600\">    <b>點絳唇</b>   </font>   <br />   夜之遊。況逢千載一時，如在十洲三島。有勞諸子，慢動三撾。   <br />   對此芳辰，先呈口號。   <br />   <br />   萬家簾幕捲青煙。火炬銀花耀碧天。留得江南春不夜，為傳新唱落樽前。   <br />   <br />   玉漏春遲，鐵關金鎖星橋夜，暗塵隨馬。明月應無價。   <br />   天半朱樓，銀漢星光射。更深也。翠娥如畫。猶在涼蟾下。  </p>  <p align=\"center\">   <b>    <font color=\"#FF6600\">點絳唇</font>   </b>   <br />   春入西園，數重花外紅樓起。倚欄金翠。人在非煙裡。   <br />   風月佳時，蓬島開平地。笙歌沸。畫橋燈市。一夜驚桃李。  </p>  <p align=\"center\">   <b>    <font color=\"#FF6600\">西江月</font>   </b>   <br />   一拂退黃衫子，幾團嗅蕊蜂兒。西風吹下月中枝。種在寒巖影裡。   <br />   人道蠟梅相似，又傳菊滿東籬。饒伊顏色入時宜。安得香傳九里。  </p>  <p align=\"center\">   <b>    <font color=\"#FF6600\">江城子‧吳貢道班師置酒</font>   </b>   <br />   錦袍繡帽躍金鞍。捲旗旛。整師還。輕騎窮追，湘尾鼓聲寒。   <br />   千里塵清高會處，張翠幕，萬人看。   <br />   藕絲衫袖捧雕盤。玉頹山。夜將闌。幸遇休兵，且盡玉壺寬。   <br />   未用漢軍頻出塞，徒生事，斬樓蘭。  </p>  <p align=\"center\">   <b>    <font color=\"#FF6600\">江城子</font>   </b>   <font color=\"#FF6600\">    <b>     <font color=\"#FF6600\">‧</font>    </b>    <b>步月新橋呈任子嚴</b>   </font>   <br />   渡頭猶唱棹歌聲。雨初晴。月初生。忽見飛虹，夭矯掛寒汀。   <br />   兩岸小兒齊拍手，今夜裡，放人行。   <br />   朱欄畫益鳥照江亭。客來登。眼初明。如泛銀河，天上跨長鯨。   <br />   君是濟川舟楫手，將許事，笑談成。  </p>  <p align=\"center\">   <b>    <font color=\"#FF6600\">江城子‧辰川上元</font>   </b>   <br />   夜郎江上看元宵。斗回杓。雪初消。燈火銀花，何處是星橋。   <br />   共得滿城春不夜，三妓女，五溪徭。   <br />   此時回首憶行朝。太平樓。倚層霄。紅蠟光中，買酒聽吹簫。   <br />   且就天涯聯一醉，歌一曲，望京謠。  </p>  <p align=\"center\">   <b>    <font color=\"#FF6600\">江城子‧再和呈馬守</font>   </b>   <br />   天回北斗欲中宵。屢移杓。客魂消。記得皇州，燈火虹成橋。   <br />   異俗西南開萬里，冠帶盡，百蠻徭。   <br />   盧溪太守未還朝。起朱樓。接叢霄。翠幕紅妝，歌管玉為簫。   <br />   民樂豐登無一事，看下詔，采風謠。  </p>  <p align=\"center\">   <font color=\"#FF6600\">    <b>江城子</b>   </font>   <br />   樓頭鐘鼓變新聲。晚霞晴。水雲生。何處歸帆，爭泊蓼花汀。   <br />   遙望虹橋如畫裡，鰲背上，著人行。   <br />   夜闌風定見危亭。卻重登。景方明。影落波心，疑是海中鯨。   <br />   願借吸川滄海量，為公壽，落橋成。  </p>  <p align=\"center\">   <font color=\"#FF6600\">    <b>蝶戀花</b>   </font>   <br />   月落燈殘人散後。忽到樽前，但覺眉兒皺。數日不來如許瘦。裙腰減盡君知否。   <br />   公子風流應自有。占斷春光，肯落誰人手。已是許多時做就。重教舞徹雙羅袖。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   罨畫樓中人已醉。別院微聞，笑語簾垂地。催喚傾城香霧起。翠帷雙捲春風裡。   <br />   妝樣尖新歌妙麗。滿酌金樽，不信人憔悴。饑客眼寒誰管你。主人見慣渾閒事。  </p>  <p align=\"center\">   <b>    <font color=\"#FF6600\">蝶戀花‧贈丁爽、丁旦及第</font>   </b>   <br />   桂樹新生都幾許。兄弟騎龍，雙入蟾宮去。一日兩枝同折處。姮娥拍手都分與。   <br />   楊柳江頭春色暮。白馬青衫，兩郡文章主。只恐遠方難久住。高宗夢覺思霖雨。  </p>  <p align=\"center\">   <b>    <font color=\"#FF6600\">滿庭芳</font>   </b>   <br />   頹玉成山，傾江作酒，醉來莫問升沈。少年狂怪，應笑老婆心。   <br />   也會東塗西抹，行穿過、柳陌花陰。誠何用，腰龜左顧，猶待鑄黃金。   <br />   如今。回首處，青樓縹緲，朱箔重深。歎江海飄零，離恨難禁。   <br />   好在銅梁玉壘，將車騎、他日重臨。歸來看，文君未老，相對撫鳴琴。  </p>  <p align=\"center\">   <b>    <font color=\"#FF6600\">滿庭芳‧戊辰上元黃子餘席上，時未有月</font>   </b>   <br />   宿雨初收，晚風微度，萬家簾捲青煙。暗塵隨馬，人物似神仙。   <br />   試問天公借月，天須放、明月教圓。應移下，廣寒宮殿，燈火接星躔。   <br />   盧川。元古郡，當時太守，賓從俱賢。到如今井邑，歌吹喧闐。   <br />   花下紅妝賣酒，時相遇、曲水橋邊。誰知道，山城父老，重見中興年。  </p>  <p align=\"center\">   <font color=\"#FF6600\">    <b>滿庭芳     <font color=\"#FF6600\">‧</font>梅    </b>   </font>   <br />   東閣官梅，玉欄朱檻，未如山館疏籬。水邊竹外，斜出兩三枝。   <br />   最好西湖月下，林處士、著意吟時。何須說，揚州舊日，何遜更能詩。   <br />   誰知。深雪裡，玉妃粲粲，初下瑤池。笑人間春色，只在桃蹊。   <br />   紫燕黃鸝解語，來時但、青實離離。爭知道，調羹附鼎，終得近丹墀。  </p>  <p align=\"center\">   <b>    <font color=\"#FF6600\">柳梢青‧和張元暉清明</font>   </b>   <br />   蘭亭絲竹。高會群賢，其人如玉。曲水流觴，燈前細雨，簷花蔌蔌。   <br />   舞雩初試春衣，聽詠歌、童子五六。澤畔行吟，沙汀拾翠，滿江新綠。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   武陵西上沅陵渡。扁舟忘了來時路。花外有人煙。相逢疑是仙。   <br />   清樽留夜語。醉倒知何處。歸去客心驚。金雞嘲哳鳴。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   薄薄春衫簇綺霞。畫簷晨起見棲鴉。宿妝仍拾落梅花。   <br />   回首高樓聞笑語，倚欄紅袖捲輕紗。玉肌微減舊時些。  </p>  <p align=\"center\">   <b>    <font color=\"#FF6600\">浣溪沙‧次韻向薌林</font>   </b>   <br />   九里香風動地來。尋香空繞百千回。錯驚秋色上崔嵬。   <br />   誰識薌林三昧手，能令花落又花開。返魂元學嶺頭梅。  </p>  <p align=\"center\">   <font color=\"#FF6600\">    <b>虞美人     <font color=\"#FF6600\">‧</font>辰州上元    </b>   </font>   <br />   城東樓閣連雲起。冠絕辰州市。蓮燈初發萬枝紅。也似江南風景、半天中。   <br />   花衢柳陌時年時靜。剷地今年盛。棚前簫鼓鬧如雷。添個辰溪女子、舞三台。  </p>  <p align=\"center\">   <b>    <font color=\"#FF6600\">桃源憶故人‧辰州泛舟送郭景文、周子康赴行在</font>   </b>   <br />   催花一霎清明雨。留得東風且住。兩岸柳汀煙塢。未放行人去。   <br />   人如雙鵠雲間舉。明夜扁舟何處。只向武陵南渡。便是長安路。  </p>  <p align=\"center\">   <b>    <font color=\"#FF6600\">醉花陰</font>   </b>   <br />   紅塵紫陌春來早。晚市煙光好。燈發萬枝蓮，華月光中，天淨開蓬島。   <br />   老人舊日曾年少。年少還須老。今夕在天涯，燭影星橋，也似長安道。  </p>  <p align=\"center\">   <b>    <font color=\"#FF6600\">醉花陰</font>   </b>   <br />   玉妃謫墮煙村遠。猶似瑤池見。缺月掛寒梢，時有幽香，飛到朱簾畔。   <br />   春風嶺上淮南岸。曾為誰魂斷。依舊瘦稜稜，天若有情，天也應須管。  </p>  <p align=\"center\">   <b>    <font color=\"#FF6600\">醉花陰</font>   </b>   <br />   月娥昨夜江頭過。把素衫揉破。冷逐曉雲歸，留與東風，吹作千千朵。   <br />   雲殘香瘦春猶可。玉笛愁無那。倚著畫樓人，且莫教他，吹動些兒個。  </p>  <p align=\"center\">   <b>    <font color=\"#FF6600\">雨霖鈴‧雪</font>   </b>   <br />   瓊樓玉宇。滿人寰似、海邊洲渚。蓬萊又還水淺，鯨濤靜見，銀宮如許。   <br />   紫極鳴筲聲斷，望霓舟何處。待夜深、重倚層霄，認得瑤池廣寒路。   <br />   郢中舊曲誰能度。恨歌聲、響入青雲去。西湖近時絕唱，總不道、月梅鹽絮。   <br />   暗想當年賓從，毫端有驚人句。謾說枚叟鄒生，共作梁園賦。  </p>  <p align=\"center\">   <font color=\"#FF6600\">    <b>鵲橋仙</b>   </font>   <br />   雲靜天高，山明水闊。一年待個中秋月。十分魄少一分圓，今宵已覺蟾光別。   <br />   且盡金樽，遙瞻玉闕。更深江水沙如雪。來宵風雨不相關，重須買酒追佳節。  </p>  <p align=\"center\">   <b>    <font color=\"#FF6600\">感皇恩</font>   </b>   <br />   飛雪滿貂裘、馬蹄輕驟。筆下文章煥星斗。   <br />   凌雲才調，儘是奪標高手。況聞場屋裡，知名久。   <br />   金榜篆雲，銀鞍披繡。歸去天香滿衣袖。   <br />   莫辭今夕，且盡一樽芳酒。為君歌一曲，為君壽。  </p>  <p align=\"center\">   <b>    <font color=\"#FF6600\">感皇恩</font>   </b>   <br />   羸馬怯征鞍，駸駸欲驟。昨夜文星動南斗。   <br />   廣寒宮近，欲上煙霄攜手。素娥不奈冷，淒涼久。   <br />   知是謫仙，肝腸錦繡。天半清風動襟袖。   <br />   而今西笑，且飲新豐美酒。悠然還獨酌，誰為壽。  </p>  <p align=\"center\">   <b>    <font color=\"#FF6600\">感皇恩</font>   </b>   <br />   一葉下西風，寒生南浦。椎鼓鳴橈送君去。   <br />   長亭把酒，卻倩阿誰留住。樽前人似玉，能留否。   <br />   醉中暫聽，離歌幾許。聽不能終淚如雨。   <br />   無情江水，斷送扁舟何處。歸時煙浪捲，朱簾暮。  </p>  <p align=\"center\">   <font color=\"#FF6600\">    <b>寰海清     <font color=\"#FF6600\">‧</font>上元    </b>   </font>   <br />   畫鼓轟天。暗塵隨寶馬，人似神仙。天恁不教晝短，明月長圓。   <br />   天應未知道，天天。須肯放、三夜如年。   <br />   流酥擁上香車並。為個甚、晚妝特地鮮妍。花下清陰乍合，曲水橋邊。   <br />   高人到此也乘興，任橫街，一一須穿。莫言無國艷，有朱門、鎖嬋娟。  </p>  <p align=\"center\">   <b>    <font color=\"#FF6600\">浪淘沙</font>   </b>   <br />   翠袖捲輕紗。玉腕慵遮。蕊珠宮殿倚彤霞。不憤江南梅信早，爭下香車。   <br />   月露洗凝華。艷壓群葩。暗傳春信到天涯。試問東風誰第一，先到人家。  </p>  <p align=\"center\">   <font color=\"#FF6600\">    <b>好事近     <font color=\"#FF6600\">‧</font>茶    </b>   </font>   <br />   宴罷莫匆匆，聊駐玉鞍金勒。聞道建溪新焙，盡龍蟠蒼璧。   <br />   黃金碾入碧花甌，甌翻素濤色。今夜酒醒歸去，覺風生兩腋。   <br />  </p> "}