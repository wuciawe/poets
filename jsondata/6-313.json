{"id":"6-313","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">劉禕之</font>   </b>  </div>  <p align=\"center\">（631～687）字希美，常州晉陵人。少以文藻知名。上元中，為左史，弘文   <br />   館直學士，與元萬頃等皆召入禁中，論次新書。又密令參決時政，以分宰相   <br />   權，時謂北門學士。則天時，拜中書侍郎，同中書門下三品。及官名改易，   <br />   為鳳閣侍郎，同鳳閣鸞台三品。垂拱中，賜死。集七十卷，今存詩五首。  </p>  <p align=\"center\">   <b>    <font color=\"#FF6600\">奉和太子納妃太平公主出降</font>   </b>   <br />   夢梓光青陛，穠桃藹紫宮。德優宸念遠，禮備國姻崇。   <br />   萬戶聲明發，三條騎吹通。香輪送重景，彩旆引仙虹。  </p>  <p align=\"center\">   <b>    <font color=\"#FF6600\">奉和別越王</font>   </b>   <br />   周屏辭金殿，梁驂整玉珂。管聲依折柳，琴韻動流波。   <br />   鶴蓋分陰促，龍軒別念多。延襟小山路，還起大風歌。  </p>  <p align=\"center\">   <b>    <font color=\"#FF6600\">酬鄭沁州</font>   </b>   <br />   麒閣一代良，熊軒千里躅。緝圖昭國典，按部留宸矚。   <br />   匪厭承明廬，佇兼司隸局。芸書暫輟載，竹使方臨俗。   <br />   節變風緒高，秋深露華溽。寒山斂輕靄，霽野澄初旭。   <br />   已切長年悲，誰堪岐路促。遙林征馬迅，別館嘶驂跼。   <br />   雅贈響摐金，索居睽倚玉。淒斷離鴻引，勞歌思足曲。  </p>  <p align=\"center\">   <b>    <font color=\"#FF6600\">孝敬皇帝輓歌</font>   </b>   <br />   戒奢虛蜃輅，錫號紀鴻名。地葉蒼梧野，途經紫聚城。   <br />   重照掩寒色，晨飆斷曙聲。一隨仙驥遠，霜雪愁陰生。  </p>  <p align=\"center\">   <b>    <font color=\"#FF6600\">九成宮秋初應詔</font>   </b>   <br />   帝圃疏金闕，仙台駐玉鑾。野分鳴鸑岫，路接寶雞壇。   <br />   林樹千霜積，山宮四序寒。蟬急知秋早，鶯疏覺夏闌。   <br />   怡神紫氣外，凝睇白雲端。舜海詞波發，空驚遊聖難。   <br />  </p> "}