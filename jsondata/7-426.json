{"id":"7-426","content":"   <div align=\"center\">   <span class=\"style3\">翁溪園</span>  </div>  <p align=\"center\">賈似道時人。</p>  <p align=\"center\">   <span class=\"style1\">水龍吟‧代壽制師賈參政</span>   <br />   鎮淮樓下旌旗，晶明輝映雲山閣。宸旒倚重，折衝千里，無逾秋壑。   <br />   緩帶輕裘，綸巾羽扇，從容籌略。使氈裘膽破，丁寧邊吏，無生事，空沙漠。   <br />   二十四橋風月，稱斷樓、捲盡簾箔。紱麟華旦，飽吟玉蕊，款簪金藥。   <br />   驛騎朝馳，寶鞍賣賜，御筵宣押。更賜環促如，中書入令，作汾陽郭。  </p>  <p align=\"center\">   <span class=\"style1\">水調歌頭‧壽常州劉守</span>   <br />   丹鶴結青士，玄鹿待蒼官。壽仙堂下，應伴鳧舄戲斑。   <br />   麟記當年繡紱，燕剪今朝彩勝，淑氣逐椒又盤，孕毓陽和粹，獨佔一春先。   <br />   平淮了，勳業盛，傲東山。中原猶待經略，趣詔鳳池還。   <br />   更數堯階五莢，又上華封三祝，千載聖須賢。即拜玉枝賜，長冠紫宸班。  </p>  <p align=\"center\">   <span class=\"style1\">沁園春‧代壽宗室</span>   <br />   記得花筵，巧夕星河，初度女牛。   <br />   更四雙蓂莢，十分桂魄，中元佳致，妝點初秋。   <br />   藹藹非煙，濛濛如霧，錦水郁蔥佳氣浮。人人道，是王孫帝冑，今日東朝。   <br />   銀潢萬葉源流。見一點長庚輝絳霄。   <br />   似東平為善，河間獻雅，風流醞藉，西漢諸劉。   <br />   恰遇稱觴，蓬壺歌緩，滿酌蒲萄雙玉舟。椿松等算，年年醉傲，花馬金裘。  </p>  <p align=\"center\">   <span class=\"style1\">洞仙歌‧代壽李尉儒人</span>   <br />   幾番梅雨，蒲風過、端陽後。細數月輪，猶待雙蓂秀。   <br />   戲綵華堂宴，設帨朱門右。酌金荷，爭獻壽。蟠桃新熟，阿母齊長久。   <br />   一門奮建，攀桂客、無雙手。好事來春在，杏苑聯藍綬。   <br />   應繼瓊林董，卻勝燕山竇。誇盛事、真罕有。金花封誥，管取重重受。  </p>  <p align=\"center\">   <span class=\"style1\">踏莎行‧壽人母八十三</span>   <br />   蓂莢飛雙，桂分缺二。金風已肅深秋意。萱庭戲綵恰稱觴，蕊宮仙子天台裔。   <br />   鶴髮童顏，龜齡福備。孩兒書額添三字。常將機訓付兒孫，取青行擁潘輿待。  </p>  <p align=\"center\">   <span class=\"style1\">賜易數胡一鑒</span>   <br />   招牌名一鑒，數學得來真。以子胸中易，照他天下人。   <br />   窮通窺見影，賢佞寫成神。莫但為人監，回光監子身。  </p>  <p align=\"center\">   <span class=\"style1\">壽劉上捨將仕</span>   <br />   魯台昨夜已書雲，喜報今朝紀紱麟。五色祲呈迎瑞氣，一陽道長慶亨辰。   <br />   定知昴宿鍾英質，須信長庚現後身。敢效髯秦詩格獻，蓂敷十一壽千春。  </p>  <p align=\"center\">   <span class=\"style1\">壽劉上捨將仕</span>   <br />   英聲璧水早年蜚，官樣文章價久馳。漢殿紫荷應有種，燕山丹桂又傳枝。   <br />   名駒行作銓闈冠，文虎因須鎖試知。他日汪黃推榜首，立身事業盡優為。  </p>  <p align=\"center\">   <span class=\"style1\">贈談命江文魁</span>   <br />   四十頭顱昨自知，行年懶問斗牛箕。才如昭緯甘居下，命若夏侯徒抵疑。   <br />   蟠屈尚懷雲雨志，堅剛猶勵雪霜姿。階前松已圍三尺，一笑仍煩季主推。  </p>  <p align=\"center\">   <span class=\"style1\">贈談命江文魁</span>   <br />   刮眼相逢四五秋，知君藝出萬人頭。但看巨軸藏盈袖，不信行囊尚弊裘。   <br />   建閣程生藏瑞墨，買田張衍寄英游。從來有術高天下，莫但人謀當自謀。  </p>  <p align=\"center\">   <span class=\"style1\">紫姑仙為詩索和因用其韻贈范法官</span>   <br />   五雲樓閣閬風高，玉女輕輕月下敲。軿御為人催鳳駕，功名報我在螭坳。   <br />   寒灰草出千言妙，爇燼誠由一念交。何事賦詩徵速和，一吟聊解子雲嘲。   <br />   范君仙吏術何高，欲禱靈扃只一敲。借箸立談神斡運，畫灰成字勢盤坳。   <br />   三錢舞卜堪為侶，五斗師來可締交。神力也須人力附，寄言詩將莫輕嘲。  </p> "}