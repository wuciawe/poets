{"id":"10-28","content":"   <div align=\"center\">   <span class=\"style1\">倉央嘉措</span>  </div>  <p align=\"center\">（西元1683～1706）六世達賴喇嘛，十四歲入座布達拉宮為黃教領袖，   <br />   後因政爭，為清廷廢黜，解送赴京，道經青海公噶瑙爾病逝。  </p>  <p align=\"center\">明月何玲瓏，初出東山上。少女面龐兒，油然縈懷想。</p>  <p align=\"center\">去歲種禾苗，今年未成束，韶華忽衰老，佝僂比弓曲。</p>  <p align=\"center\">倘得意中人，長與共朝夕，何如滄海中，探得連城璧。</p>  <p align=\"center\">邂逅遇佳人，肌膚自香膩，方幸獲珍珠，轉瞬復捐棄。</p>  <p align=\"center\">侯門有嬌女，空欲窺顏色。譬彼瓊樹花，鮮艷自高立。</p>  <p align=\"center\">自從見佳人，長夜不能寐，相見不相親，如何不憔悴。</p>  <p align=\"center\">已過花朝節，黃蜂不自悲，情緣今已斷，何用苦哀思。</p>  <p align=\"center\">皚皚草上霜，翔風使之來，為君遽分散，蜂花良可哀。</p>  <p align=\"center\">野鵝戀蘆荻，欲此片時立，湖面結層冰，惆悵情何極。</p>  <p align=\"center\">野渡舟無知，馬頭猶向後，獨彼負心人，不我一回首。</p>  <p align=\"center\">我與城市女，共作同心結。我未解同心，何為自開裂。</p>  <p align=\"center\">伊人豎福幡，祈禱楊柳側。寄語守樹兒，投石勿高擲。</p>  <p align=\"center\">黑字已書成，水滴即可滅，心字不成書，欲拭安可得。</p>  <p align=\"center\">佩章印黛痕，默默不可語。請將義與誠，各印深心處。</p>  <p align=\"center\">倘我意中人，繡佛青燈屋，我亦無留連，遺世避空谷。</p>  <p align=\"center\">君如折葵花，佛前常供養，請將我狂蜂，同帶佛堂上。</p>  <p align=\"center\">我過高僧前，求指光明路，塵心不可轉，又往情人處。</p>  <p align=\"center\">我念喇嘛容，百思不能記，我不念情人，分明入夢寐。</p>  <p align=\"center\">山雪調草露，香冽成美酒，天女且當壚，飲罷愁何有。</p>  <p align=\"center\">福幡立中庭，果爾降榮幸，名姝設華筵，召我伊家飲。</p>  <p align=\"center\">座中有一女，皓齒復明眸，含笑偷覷我，羞情眼角流。</p>  <p align=\"center\">情癡急相問，能否長相依，伊言除死別，決不願生離。</p>  <p align=\"center\">我欲順伊心，佛法難兼顧，我欲斷情絲，對伊空辜負。</p>  <p align=\"center\">工布有少年，性如蜂在網，隨我三日游，又作皈依想。</p>  <p align=\"center\">念我同衾人，是否長貞節，寶釵雖在頭，默默不能說。</p>  <p align=\"center\">微笑露瓠犀，似有逗人意，芳懷真不真，請卿發盟誓。</p>  <p align=\"center\">多謝當壚女，撮合雙鴛鴦，兩情苟構怨，此責卿須當。</p>  <p align=\"center\">親前道不得，伊前盡其詞，耳邊心上語，又被情敵知。</p>  <p align=\"center\">美人如仙女，嬌艷自活潑，雖為我所擒，又被權貴奪，</p>  <p align=\"center\">明珠在握時，不作明珠看，流落他人手，嗒焉長遺憾。</p>  <p align=\"center\">情人我所歡，今作他人友，臥病為卿思，清瘦如秋柳。   <br />   <br />   美人失蹤跡，問卜且焚香，可憐可憎貌，夢寐何能忘。  </p>  <p align=\"center\">當壚女不死，酒量我無涯，少年遊蕩處，實可在伊家。</p>  <p align=\"center\">伊非慈母生，應長桃花梢，對我負恩情，更比花落早。</p>  <p align=\"center\">美人雖相愛，性同狼與犴，狼犴飲食肉，終欲還故山。</p>  <p align=\"center\">野馬馳荒山，羈轡尚可挽，美人變芳心，神力不可轉。</p>  <p align=\"center\">秋鷹為暴怒，羽毛遂凌亂，我因常憂傷，容顏暗偷換。</p>  <p align=\"center\">地上冰初融，不可以馳馬，秘密愛人前，衷情不可洩。</p>  <p align=\"center\">連霄秋月明，清寒正相似，月中蟾兔兒，應已消磨死。</p>  <p align=\"center\">此月因循去，下月奄忽來，待到上弦夜，攜手共徘徊。</p>  <p align=\"center\">初三月色明，其明盡於此，十五月更明，卿盟類如是。</p>  <p align=\"center\">杜鵑歸來後，時節轉清和，我遇伊人後，心懷慰藉多。</p>  <p align=\"center\">獒犬縱猙獰，投食自親近，獨彼河東獅，愈親愈忿忿。</p>  <p align=\"center\">日規置地上，可以窺日昃，纖腰雖抱慣，深心不可測。</p>  <p align=\"center\">幽會深林中，知情惟鸚鵡，叮嚀巧鸚哥，莫向街頭語。</p>  <p align=\"center\">拉薩多名花，有女最俊秀，我愛即伊人，正欲來相就。</p>  <p align=\"center\">聰明老黃犬，告密慎莫為，薄暮我出外，黎明我還歸。</p>  <p align=\"center\">薄暮出尋艷，清晨飛雪花，情僧原是我，小住布達拉。</p>  <p align=\"center\">變名為蕩子，下游拉薩城，行蹤隱不住，足跡雪中生。</p>  <p align=\"center\">衾中眠軟玉，溫柔實可人，得毋賣假意，賺我珠與銀。</p>  <p align=\"center\">一言慢慢行，一言君且住，問君悲不悲，不久還相遇。</p>  <p align=\"center\">求汝雲間鶴，借翼一高翔，飛行不在遠，一度到理塘。</p>  <p align=\"center\">彎弓射鵠的，箭頭深入地，自我一見伊，魂魄隨裙帔。</p>  <p align=\"center\">印度有孔雀，工布出鸚鵡，本來異地生，拉薩同聚處。</p>  <p align=\"center\">人言皆非真，訾我我何怨，行跡素風流，實過女郎店。</p>  <p align=\"center\">小鳥戀垂楊，垂楊親小鳥，但願兩相諧，蒼鷹何足道。</p>  <p align=\"center\">餘生雖雲短，承恩受寵多，來生再年少，所遇復如何。</p>  <p align=\"center\">能言小鸚哥，君言暫結束，柳上黃鶯兒，正欲歌清曲。</p>  <p align=\"center\">毒龍在我後，雖猛我不畏，蘋果正當前，摘下且嘗味。</p>  <p align=\"center\">最好不相見，免我常相戀，最好不相知，免我常相思。</p>  <p align=\"center\" class=\"style3\">曾緘譯六世達賴情歌六十六首</p>  <p align=\"center\">其一   <br />   心頭影事幻重重，化作佳人絕代容，恰似東山山上月，輕輕走出最高峰。   <br />   <span class=\"style2\">此言倩影之來心上，如明月之出東山。</span>   <br />   其二   <br />   轉眼苑枯便不同，昔日芳草化飛蓬，饒君老去形骸在，變似南方竹節弓。   <br />   <span class=\"style2\">藏南、布丹等地產良弓，以竹為之。</span>   <br />   其三   <br />   意外娉婷忽見知，結成鴛侶慰相思，此身似歷茫茫海，一顆驪珠乍得時。   <br />   其四   <br />   邂逅誰家一女郎，玉肌蘭氣郁芳香，可憐璀璨松精石，不遇知音在路旁。   <br />   其五   <br />   名門嬌女態翩翩，閱盡傾城覺汝賢，比似園林多少樹，枝頭一果娉鮓妍。   <br />   <span class=\"style2\">以枝頭果狀伊人之美，頗為別緻。</span>   <br />   其六   <br />   一自消魂那壁廂，至今寤寐不斷忘，當時交臂還相失，此後思君空斷腸。   <br />   其七   <br />   我與伊人本一家，情緣雖盡莫咨嗟，清明過了春歸去，幾見狂蜂戀落花。   <br />   其八   <br />   青女欲來天氣涼，蒹葭和露晚蒼蒼，黃蜂散盡花飛盡，怨殺無情一夜霜。   <br />   <span class=\"style2\">意謂拆散蜂與花者霜也。</span>   <br />   其九   <br />   飛來野鶩戀叢蘆，能向蘆中小住無，一事寒心留不得，層冰吹凍滿平湖。   <br />   其十   <br />   莫道無情渡口舟，舟中木馬解回頭，不知負義兒家婿，尚解回頭一顧不。   <br />   <span class=\"style2\">藏中渡船皆刻木為馬，其頭反顧。</span>   <br />   其十一   <br />   遊戲拉薩十字街，偶逢商女共徘徊，匆匆綰個同心結，擲地旋看已自開。   <br />   其十二   <br />   長干小生最可憐，為立祥幡傍柳邊，樹底阿哥須護惜，莫教飛石到幡前。   <br />   <span class=\"style2\">藏俗於屋前多豎經幡，用以祈福。此詩可謂君子之愛人也，因及於其屋之幡。</span>   <br />   其十三   <br />   手寫瑤箋被雨淋，模糊點畫費探尋，縱然滅卻書中字，難滅情人一片心。   <br />   其十四   <br />   小印圓勻黛色深，私鉗紙尾意沉吟，煩君刻畫相思去，印入伊人一寸心。   <br />   <span class=\"style2\">藏人多用圓印，其色作黛綠。</span>   <br />   其十五   <br />   細腰蜂語蜀葵花，何日高堂供曼遮，但使儂騎花背穩，請君馱上法王家。   <br />   <span class=\"style2\">曼遮，佛前供養法也。</span>   <br />   其十六   <br />   含情私詢意中人，莫要空門證法身，卿果出家吾亦逝，入山和汝斷紅塵。   <br />   <span class=\"style2\">此上二詩，於本分之為二，言雖出家，亦不相離。前詩葵花，比意中人，細腰蜂所    <br />    以自況也。其意一貫，故前後共為一首。   </span>   <br />   其十七   <br />   至誠皈命喇嘛前，大道明明為我宣，無奈此心狂未歇，歸來仍到那人邊。   <br />   其十八   <br />   入定修觀法眼開，乞求三寶降靈台，觀中諸聖何曾見，不請情人卻自來。   <br />   其十九   <br />   靜時修止動修觀，歷歷情人掛眼前，肯把此心移學道，即生成佛有何難。   <br />   <span class=\"style2\">以上二詩亦為一首，於分為二。藏中佛法最重觀想，觀中之佛菩薩，名日本尊，此    <br />    謂觀中本尊不現，而情人反現也。昔見他本情歌二章，余約其意為蝶戀花詞云：靜    <br />    坐焚香觀法像，不見如來，鎮日空凝想。只有情人來眼上，亭亭鑄出嬌模樣。碧海    <br />    無言波自蕩，金雁飛來，忽露驚疑狀。此事尋常君莫悵，微風皺作鱗鱗浪。前半闋    <br />    所詠即此詩也。   </span>   <br />   其二十   <br />   醴泉甘露和流霞，不是尋常賣酒家，空女當壚親賜飲，醉鄉開出吉祥花。   <br />   <span class=\"style2\">空行女是諸佛眷屬，能福人。</span>   <br />   其二十一   <br />   為豎幡幢誦梵經，欲憑道力感娉婷，瓊筵果奉佳人召，知是前朝佛法靈。   <br />   其二十二   <br />   貝齒微張笑靨開，雙眸閃電座中來，無端覷看情郎面，不覺紅渦暈兩腮。   <br />   其二十三   <br />   情到濃時起致辭，可能長作玉交枝，除非死後當分散，不遣生前有別離。   <br />   <span class=\"style2\">前二句是問詞，後二句是答詞。</span>   <br />   其二十四   <br />   曾慮多情損梵行，入山又恐別傾城，世間安得雙全法，不負如來不負卿。   <br />   其二十五   <br />   絕似花蜂困網羅，奈他工布少年何，圓成好夢才三日，又擬將身學佛陀。   <br />   <span class=\"style2\">工布藏中地名，此女子誚所歡男子之辭。</span>   <br />   其二十六   <br />   別後行蹤費我猜，可曾非議赴陽台，同行只有釵頭鳳，不解人前告密來。   <br />   <span class=\"style2\">此疑所歡女子有外遇而致恨釵頭鳳之緘口無言也。原文為髻上松石，今以釵頭鳳代    <br />    之。   </span>   <br />   其二十七   <br />   微笑知君欲誘誰，兩行玉齒露參差，此時心意真相屬，可肯儂前舉誓詞。   <br />   其二十八   <br />   飛來一對野鴛鴦，撮合勞他貰酒娘，但使有情成眷屬，不辭辛苦作慈航。   <br />   <span class=\"style2\">拉薩酒家撮合疾男怨女，即以酒肆作女閭。</span>   <br />   其二十九   <br />   密意難為父母陳，暗中私說與情人，情人更向情人說，直到仇家聽得真。   <br />   其三十   <br />   膩婥仙人不易尋，前朝遇我忽成禽，無端又被盧桑奪，一入侯門似海深。   <br />   <span class=\"style2\">膩婥拉榮，譯言為奪人魂魄之神女。盧桑人名，當時有力權貴也。藏人謂此詩有故    <br />    事，未詳。   </span>   <br />   其三十一   <br />   明知寶物得來難，在手何曾作寶看，直到一朝遺失後，每思奇痛徹心肝。   <br />   其三十二   <br />   深憐密愛誓終身，忽抱瑟琶向別人，自理愁腸磨病骨，為卿憔悴欲成塵。   <br />   其三十三   <br />   盜過佳人便失蹤，求神問卜冀重逢，思量昔日天真處，只有依稀一夢中。   <br />   <span class=\"style2\">此盜亦復風雅，唯難乎其為失主耳。</span>   <br />   其三十四   <br />   少年浪跡愛章台，性命唯堪寄酒懷，傳語當壚諸女伴，卿如不死定常來。   <br />   <span class=\"style2\">一云：當壚女子未死日，杯中美酒無盡時，少年一身安所托，此間樂可常棲遲。此    <br />    當壚女，當是倉央嘉措夜出便門私會之人。   </span>   <br />   其三十五   <br />   美人不是母胎生，應是桃花樹長成，已恨桃花容易落，落花比汝尚多情。   <br />   <span class=\"style2\">此以桃花易謝，比彼姝之情薄。</span>   <br />   其三十六   <br />   生小從來識彼姝，問渠家世是狼無，成堆血肉留難住，奔去荒山何所圖。   <br />   <span class=\"style2\">此竟以狼況彼姝，惡其野性難馴。</span>   <br />   其三十七   <br />   山頭野馬性難馴，機陷猶堪制彼身，自歎神通空具足，不能調伏枕邊人。   <br />   <span class=\"style2\">此又以野馬況之。</span>   <br />   其三十八   <br />   羽毛零亂不成衣，深悔蒼鷹一怒非，我為憂思自憔悴，那能無損舊腰圍。   <br />   <span class=\"style2\">鷹怒則損羽毛，人憂亦虧形容，此以比擬出之。</span>   <br />   其三十九   <br />   浮雲內黑外邊黃，此是天寒欲雨霜，班弟貌僧心是俗，明明末法到滄桑。   <br />   <span class=\"style2\">班弟教名，此藏中外道，故倉央嘉措斥之。</span>   <br />   其四十   <br />   外雖解凍內偏凝，騎馬還防踏暗冰，往訴不堪逢彼怒，美人心上有層冰。   <br />   <span class=\"style2\">謂彼美外柔內剛，惴惴然常恐不當其意。</span>   <br />   其四十一   <br />   弦望相看各有期，本來一體異盈虧，腹中顧兔消磨盡，始是清光飽滿時。   <br />   <span class=\"style2\">此與杜子美所卻月中桂，清光應更多同意，藏中學者，謂此詩以月比君子，兔比小    <br />    人，信然。原文甚晦，疑其上下句有顛倒，余以意通之，譯如此。   </span>   <br />   其四十二   <br />   前月推移後月行，暫時分手不須衰，吉祥白月行看近，又到佳期第二回。   <br />   <span class=\"style2\">藏人依天竺俗，謂月滿為吉祥白月。</span>   <br />   其四十三   <br />   須彌不動住中央，日月遊行繞四方，各駕輕車投熟路，未須卻腳歎迷陽。   <br />   <span class=\"style2\">日月皆繞須彌，出佛經。</span>   <br />   其四十四   <br />   新月才看一線明，氣吞碧落便橫行，初三自詡清光滿，十五何來皓魄盈？   <br />   <span class=\"style2\">譏小人小得意便志得意滿。</span>   <br />   其四十五   <br />   十地莊嚴住法王，誓言訶護有金剛，神通大力知無敵，盡逐魔軍去八荒。   <br />   <span class=\"style2\">此贊佛之詞。</span>   <br />   其四十六   <br />   杜宇新從漠地來，天邊春色一時回，還如意外情人至，使我心花頃刻開。   <br />   <span class=\"style2\">藏地高寒，杜宇啼而後春至，此又以杜宇況其情人。</span>   <br />   其四十七   <br />   不觀生滅與無常，但逐輪迴向死亡，絕頂聰明矜世智，歎他於此總茫茫。   <br />   <span class=\"style2\">謂人不知佛法，不能觀死無常，雖智實愚。</span>   <br />   其四十八   <br />   君看眾犬吠狺狺，飼以雛豚亦易訓，只有家中雌老虎，愈溫存處愈生嗔。   <br />   <span class=\"style2\">此又斥之為虎，且抑虎而揚犬，讀之可發一笑。</span>   <br />   其四十九   <br />   抱慣嬌軀識重輕，就中難測是深情，輸他一種覘星術，星斗彌天認得清。   <br />   <span class=\"style2\">天上之繁星易測，而彼美之心難測，然既抱慣嬌軀識重輕矣，而必欲知其情之深淺    <br />    ，何哉？我欲知之，而彼偏不令我知之，而我彌欲知之，如是立言，是真能勘破癡    <br />    兒女心事者，此詩可謂妙文，嘉措可謂快人。   </span>   <br />   其五十   <br />   郁郁南山樹草繁，還從幽處會嬋娟，知情只有閒鸚鵡，莫向三叉路口言。   <br />   <span class=\"style2\">此野合之詞。</span>   <br />   其五十一   <br />   拉薩游女漫如雲，瓊結佳人獨秀群，我向此中求伴侶，最先屬意便為君。   <br />   <span class=\"style2\">瓊結地名，佳麗所自出。杜少陵詩云：燕趙休矜出佳麗，後宮不擬選才人。此適與    <br />    之相反。   </span>   <br />   其五十二   <br />   龍鍾黃犬老多髭，鎮日司閽仗爾才，莫道夜深吾出去，莫言破曉我歸來。   <br />   <span class=\"style2\">此黃犬當是為倉央嘉措看守便站門者。</span>   <br />   其五十三   <br />   為尋情侶去匆匆，破曉歸來積雪中，就裡機關誰識得，倉央嘉措布拉宮。   <br />   <span class=\"style2\">以上二詩原本為一首，而於本分之。</span>   <br />   其五十四   <br />   夜走拉薩逐綺羅，有名蕩子是汪波，而今秘密渾無用，一路瓊瑤足跡多。   <br />   <span class=\"style2\">此記更名宕桑汪波，遊戲酒家，踏雪留痕，為執事僧識破事。</span>   <br />   其五十五   <br />   玉軟香溫被裹身，動人憐處是天真，疑他別有機權在，巧為錢刀作笑顰。   <br />   其五十六   <br />   輕垂辮髮結冠纓，臨別叮嚀緩緩行，不久與君須會合，暫時判袂莫傷情。   <br />   <span class=\"style2\">倉央嘉措別傳言夜出，有假髮為世俗人裝，故有垂髮結纓之事。當是與所歡相訣之    <br />    詞，而藏人則謂是被拉藏汗逼走之預言。   </span>   <br />   其五十七   <br />   跨鶴高飛意壯哉，雲霄一羽雪皚皚，此行莫恨天涯遠，咫尺理塘歸去來。   <br />   <span class=\"style2\">七世達賴轉生理塘，藏人謂是倉央嘉措再世，即據此詩。</span>   <br />   其五十八   <br />   死後魂遊地獄前，冥王業鏡正高懸，一困階下成禽日，萬鬼同聲唱凱旋。   <br />   其五十九   <br />   卦箭分明中鵠來，箭頭顛倒落塵埃，情人一見還成鵠，心箭如何挽得回？   <br />   <span class=\"style2\">卦箭卜巫之物，藏中喇嘛用以決疑者。此謂卦箭中鵠，有去無還，亦如此心馳逐情    <br />    人，往而不返也。   </span>   <br />   其六十   <br />   孔雀多生印度東，嬌鸚工布產偏豐，二禽相去當千里，同在拉薩一市中。   <br />   其六十一   <br />   行事曾叫眾口嘩，本來白璧有微瑕，少年瑣碎零星步，曾到拉薩賣酒家。   <br />   其六十二   <br />   鳥對垂楊似有情，垂楊亦愛鳥輕盈，若叫樹鳥長如此，伺隙蒼鷹那得攖？   <br />   <span class=\"style2\">雖兩情繾綣，而事機不密，亦足致敗，倉央嘉措於此似不遠噬臍之悔。</span>   <br />   其六十三   <br />   結盡同心締盡緣，此生雖短意纏綿，與卿再世相逢日，玉樹臨風一少年。   <br />   其六十四   <br />   吩咐林中解語鶯，辯才雖好且休鳴，畫眉阿姊垂楊畔，我要聽他唱一聲。   <br />   <span class=\"style2\">時必有以不入耳之言，強聒於倉央嘉措之前者。</span>   <br />   其六十五   <br />   縱使龍魔逐我來，張牙舞爪欲為災，眼前蘋果終須吃，大膽將他摘一枚。   <br />   <span class=\"style2\">龍魔謂強暴，蘋裡喻佳人，此大有見義不為無勇之慨。</span>   <br />   其六十六   <br />   但曾相見便相知，相見何如不見時？安得與君相訣絕，免教辛苦作相思。   <br />   <span class=\"style2\">強作解脫語，愈解脫，愈纏綿，以此作結，悠然不盡。或雲當移在三十九首後，則    <br />    索然矣。   </span>   <br />  </p> "}