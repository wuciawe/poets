{"id":"7-154","content":"   <div align=\"center\">   <span class=\"style1\">朱雍</span>  </div>  <p align=\"center\">（約1162年前後在世）紹興中，嘗上書乞召試賢良。</p>  <p align=\"center\">   <span class=\"style2\">如夢令</span>   <br />   池上數枝開遍。臨水幽香清淺。樓上欲黃昏，吹徹一聲晴管。   <br />   零亂。零亂。衣上殘英都滿。  </p>  <p align=\"center\">   <span class=\"style2\">生查子</span>   <br />   簾櫳月上時，寂寞東風裡。又是立黃昏，梅影臨窗綺。   <br />   玉梅清夜寒，夢斷還無寐。曉角一聲殘，吹徹人千里。  </p>  <p align=\"center\">   <span class=\"style2\">點絳唇</span>   <br />   輕豔盈盈，相逢曾向寒溪路。惜飄零處。無計禁春雨。   <br />   素影參差，人在瓊城步。危欄暮。年光催度。特地香風住。  </p>  <p align=\"center\">   <span class=\"style2\">浣溪沙</span>   <br />   殘日憑欄目斷霞。寒林人靜每歸鴉。小梅春早壓群花。   <br />   一檻風聲清玉管，數枝月影到窗紗。隔簾時度暗香些。  </p>  <p align=\"center\">   <span class=\"style2\">謁金門</span>   <br />   春太早。十二玉樓初曉。半額試妝深院悄。相逢何草草。   <br />   臨水幽香縹緲。彷佛淡妝窺照。恰值日邊人未到。紛紛縈古道。  </p>  <p align=\"center\">   <span class=\"style2\">好事近</span>   <br />   春事為誰來，枝上半留殘雪。恰近小園香徑，對霜林寒月。   <br />   危蘭淒斷笛聲長，吹到偏嗚咽。最好短亭歸路，有行人先折。  </p>  <p align=\"center\">   <span class=\"style2\">清平樂</span>   <br />   雪開瑤徑。素蕊迎春影。樓上玉聲三弄定。無奈幽香翻陣。   <br />   淩晨不事鉛華。化工卻付春花。流水殘陽江上，清隨月色低斜。  </p>  <p align=\"center\">   <span class=\"style2\">憶秦娥</span>   <br />   風蕭蕭。驛亭春信期春潮。期春潮。黃昏浮動，誰在江皋。   <br />   碧雲冉冉橫溪橋。瓊車未至餘香飄。餘香飄。一簾疏影，月在花梢。  </p>  <p align=\"center\">   <span class=\"style2\">亭前柳</span>   <br />   拜月南樓上，面嬋娟、恰對新妝。   <br />   誰憑欄杆處，笛聲長。追往事，遍淒涼。   <br />   看素質、臨風消瘦盡，粉痕輕、依舊真香。   <br />   瀟灑春塵境，過橫塘。度清影，在回廊。  </p>  <p align=\"center\">   <span class=\"style2\">亭前柳</span>   <br />   佇立東風裡，放纖手、淨試梅妝。   <br />   眉暈輕輕畫，遠山長。添新恨，更淒涼。   <br />   嘗憶得、驛亭人別後，尋春去、儘是幽香。   <br />   歸路臨清淺，在寒塘。同水月，照虛廊。  </p>  <p align=\"center\">   <span class=\"style2\">亭前柳</span>   <br />   養就玄霜圃，問東君、曾放瑤英。   <br />   回首藍橋路，遍瓊城。橫斜影，照人明。   <br />   飄香信、玉溪仙佩晚，同新月、步入西清。   <br />   冰質枝頭嫋，更輕盈。分春色，贈雙成。  </p>  <p align=\"center\">   <span class=\"style2\">十二時慢</span>   <br />   粉痕輕、謝池泛玉，波暖琉璃初暖。   <br />   睹靚芳、塵冥春浦，水曲漪生遙岸。   <br />   麝氣柔、雲容影淡，正日邊寒淺。   <br />   閑院寂，幽管聲中，萬感並生，心事曾陪瓊宴。   <br />   春暗南枝依舊，但得當時繾綣。   <br />   晝永亂英，繽紛解佩，映人輕盈面。香暗酒醒處，年年共副良願。  </p>  <p align=\"center\">   <span class=\"style2\">塞孤‧次柳耆卿韻</span>   <br />   雪江明，練靜波聲歇。玉浦梅英初發。隱隱瑤林堪乍別。   <br />   瓊路冷，雲階滑。寒枝晚、已黃昏，鋪碎影、留新月。向亭皋、一任風冽。   <br />   歌起郢曲時，目斷秦城闕。遠道冰車清澈。追念酥妝凝望切。   <br />   淡佇迎佳節。應暗想、日邊人，聊寄與、同歡悅。勸清樽、忍負盟設。  </p>  <p align=\"center\">   <span class=\"style2\">八聲甘州</span>   <br />   聽琤琤漏永，洗銀林、梅英半寒收。正蟾輝舒粉，雲容縷色，切近妝樓。   <br />   人在東風佇立，悄悄獨凝眸。多少橫斜影，縈繞江流。   <br />   只有清香暗度，墮髻簪珥玉，曾賦清遊。認瑤車冰轍，佳致肯延留。   <br />   指蓬山、青砂初轉，望滄溟、羽佩一同舟。仙娥許，酒澠與我，消盡春愁。  </p>  <p align=\"center\">   <span class=\"style2\">迷神引</span>   <br />   白玉樓高雲光繞。望極新蟾同照。   <br />   前村暮雪，霽梅林道。澗風平，波聲渺。   <br />   喜登眺。疏影寒枝顫，太春早。臨水凝清淺，靚妝巧。   <br />   瘦體傷離，向此縈懷抱。覺璧華輕，冰痕小。   <br />   倦聽塞管，轉嗚咽，令人老。   <br />   素光回，長亭靜，無塵到。煙鎖橫塘暖，香徑悄。飛英難拘束，任春曉。  </p>  <p align=\"center\">   <span class=\"style2\">瑤台第一層‧上元扈蹕同宗室仲御作</span>   <br />   西母池邊宴罷，贈南真、步玉霄。緒風和扇，冰華髮秀，雪質孤高。   <br />   漢陂澄練影，問是誰、獨立江皋。便凝望，認壺中圭璧，天上瓊瑤。   <br />   清標。曾陪勝賞，坐忘愁解使塵銷。況雙成、與乳丹點染，都付香梢。   <br />   壽妝酥冷，郢韻佩舉，麝捲雲綃。樂逍遙。鳳凰台畔，憶取吹簫。  </p>  <p align=\"center\">   <span class=\"style2\">西平樂‧用耆卿韻</span>   <br />   夜色娟娟皎月，梅玉供春緒。   <br />   不使鉛華點綴，超出精神淡佇。休妒殘英如雨。   <br />   清香眷戀，只恐隨風滿路。散無數。   <br />   江亭暮。鳴佩語。   <br />   正值匆匆乍別，天遠瑤池縞轂，好趁飛瓊去。忍孤負、瑤台伴侶。   <br />   瓊肌瘦盡，庾嶺零落，空悵望、動情處。   <br />   畫角哀時暗度。參橫向曉，吹入深沈院宇。  </p>  <p align=\"center\">   <span class=\"style2\">梅花引</span>   <br />   梅亭別，梅亭別，梅亭回首都如雪，粉融融。   <br />   月濛濛。月上小車，歸去小樓空。   <br />   當時曾傅新妝薄，而今一任花零落，朝隨風。   <br />   暮隨風，竹外孤根，猶與幽徑通。   <br />   長相憶，無消息，庾嶺沈沈雲暗碧，玉痕驚。   <br />   對離情，無奈水遙天闊、隔瓊城。   <br />   年來素袂香不滅，此心無限憑誰說，夜綿綿。   <br />   路漫漫，愁聽枕前，吹徹笛聲寒。  </p>  <p align=\"center\">   <span class=\"style2\">笛家弄‧用耆卿韻</span>   <br />   瓊質仙姿、縞袂清格，天然疏秀。靜軒煙鎖黃昏後。   <br />   影瘦零亂，豔冷瓏璁，雪肌瑩暖，冰枝縈繡。   <br />   更賦風流，幾番攀贈，細撚香盈手。與東君、敘暌遠，脈脈兩情有舊。   <br />   立久。閬苑凝夕，瑤窗淡月，百琲尋芳，醉玉談群，千鍾酹酒。   <br />   向此，是處難忘瘦花，送遠何勞垂柳。   <br />   忍聽高樓，笛聲淒斷，樂事人非偶。空餘恨，惹幽香不滅，尚沾春袖。  </p>  <p align=\"center\">   <span class=\"style2\">玉女搖仙佩</span>   <br />   灰飛嶰谷，佩解江干，庾嶺寒輕梅瘦。水面吞蟾，山光暗斗。   <br />   物色盈枝依舊。憑暖危欄久。有清香旖旎，卻沾襟袖。   <br />   賦多情、窺人豔冷，更是殷勤，忍重回首。   <br />   誰知道，春歸院落，繽紛雪飛鴛甃。   <br />   須謝化機愛惜，碎璧鋪酥，肯把飛英僝僽。   <br />   念念瑤珂，乘飆煙浦，送別猶攜纖手。   <br />   馥鬱盈芳酒。臨妝罷、一點眉峰傷皺。   <br />   又只恐、收夢斷筦，管淒風怨，曉催銀漏。殘金獸。參橫月墮歸時候。  </p> "}