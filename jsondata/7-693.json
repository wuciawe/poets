{"id":"7-693","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">楊纘</font>   </b>  </div>  <p align=\"center\">（約1219～1267）字嗣翁，號守齋，又稱紫霞。深知音律。</p>  <p align=\"center\">   <b>    <font color=\"#FF6600\">八六子‧牡丹次白雲韻</font>   </b>   <br />   怨殘紅。夜來無賴，雨催春去匆匆。但暗水、新流芳恨，蝶淒蜂慘，   <br />   千林嫩綠迷空。那知國色還逢。柔弱華清扶倦，輕盈洛浦臨風。   <br />   細認得凝妝，點脂勻粉，露蟬聳翠，蕊金團玉成叢。幾許愁隨笑解，   <br />   一聲歌轉春融。眼朦朧。憑欄杆、半醒醉中。  </p>  <p align=\"center\">   <b>    <font color=\"#FF6600\">一枝春‧除夕</font>   </b>   <br />   竹爆驚春，競喧填、夜起千門簫鼓。流蘇帳暖，翠鼎緩騰香霧。   <br />   停杯未舉。奈剛要、送年新句。應自有、歌字清圓，未誇上林鶯語。   <br />   從他歲窮日暮。縱閒愁、怎減劉郎風度。屠蘇辦了，迤邐柳欺梅妒。   <br />   宮壺未曉，早驕馬、繡車盈路。還又把、月夜花朝，自今細數。  </p>  <p align=\"center\">   <b>    <font color=\"#FF6600\">被花惱‧自度腔</font>   </b>   <br />   疏疏宿雨釀寒輕，簾幕靜垂清曉。寶鴨微溫瑞煙少。   <br />   簷聲不動，春禽對語，夢怯頻驚覺。欹珀枕，倚銀床，半窗花影明東照。   <br />   惆悵夜來風，生怕嬌香混瑤草。披衣便起，小徑回廊，處處多行到。   <br />   正千紅萬紫競芳妍，又還似、年時被花惱。驀忽地，省得而今雙鬢老。   <br />  </p> "}