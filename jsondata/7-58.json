{"id":"7-58","content":"   <div align=\"center\">   <span class=\"style1\">王質</span>  </div>  <p align=\"center\">（1135～1189）字景文，號雪山，其先鄆州（今山東東平）人，後徙興國軍   <br />   （今湖北陽新）。年二十三游太學，與九江王阮齊名。高宗紹興三十年進士   <br />   ，召試館職，為言者論罷。孝宗乾道二年，入為太學正，鏇以建言罷。會虞   <br />   允文宣撫川陝，辟質偕行。入為敕令所刪定官，遷樞密院編修官。淳熙十六   <br />   年卒，年五十五。有《雪山集》等傳世。  </p>  <p align=\"center\">   <span class=\"style2\">相見歡‧薄霜</span>   <br />   霜花零落全稀。不成飛。寒水溶溶漾漾、軟琉璃。   <br />   紅未湧，青已露，白都晞。●●●●沙暖、戲鳧鷖。  </p>  <p align=\"center\">   <span class=\"style2\">長相思‧暮春</span>   <br />   紅疏疏。紫疏疏。可惜飄零著地鋪。春殘心轉孤。   <br />   鶯相呼。燕相呼。樓下垂楊遮得烏。倚欄人已無。  </p>  <p align=\"center\">   <span class=\"style2\">長相思‧漁父</span>   <br />   山青青。水青青。兩岸蕭蕭蘆荻林。水深村又深。   <br />   風泠泠。露泠泠。一葉扁舟深處橫。垂楊鷗不驚。  </p>  <p align=\"center\">   <span class=\"style2\">生查子‧見梅花</span>   <br />   見汝小溪灣，修竹連疏影。林杪動風聲，驚下毿毿粉。   <br />   見汝大江郊，高浪搖枯本。飛雪密封枝，直到斜陽醒。  </p>  <p align=\"center\">   <span class=\"style2\">楊柳枝‧淡月</span>   <br />   慣得嬌雲趕不開。去還來。淡光無可照樓臺。且停杯。   <br />   薄雨疏疏時幾點，灑浮埃。賣花未上擔兒抬。聽他催。  </p>  <p align=\"center\">   <span class=\"style2\">浣溪沙‧和王通一韻簡虞祖予</span>   <br />   何藥能醫腸九回。榴槤不似蜀當歸。卻簪征帽解戎衣。   <br />   淚下猿聲巴峽裡，眼荒鷗磧楚江涯。夢魂只傍故人飛。  </p>  <p align=\"center\">   <span class=\"style2\">浣溪沙</span>   <br />   夢到江南夢卻回。夢歸何處得身歸。故溪淥淨看鳧衣。   <br />   下到瞿唐春欲杪，桃花香浪渺無涯。三台回望五雲飛。  </p>  <p align=\"center\">   <span class=\"style2\">浣溪沙</span>   <br />   征雁年來得幾回。春風無雁帶書歸。故應春瘦減春衣。   <br />   花柳傷心經歲月，江湖無夢失津涯。到家無樹不紅飛。  </p>  <p align=\"center\">   <span class=\"style2\">浣溪沙‧有感</span>   <br />   細雨蕭蕭變作秋。晚風楊柳冷颼颼。無言有淚灑西樓。   <br />   眼共雲山昏慘慘，心隨煙水去悠悠。一蓑一笠任孤舟。  </p>  <p align=\"center\">   <span class=\"style2\">清平樂‧感懷</span>   <br />   江沙帶濕。莎露和煙泣。落日欲低紅未入。悄悄暮峰凝立。   <br />   疏林秀色荒寒。頻頻駐騎回看。應是梧桐影下，秋風蹙碎眉山。  </p>  <p align=\"center\">   <span class=\"style2\">清平樂</span>   <br />   斷橋流水。香滿扶疏裡。忽見一枝明眼底。人在山腰水尾。   <br />   梨花應夢紛紛。征鴻叫斷行雲。不見綠毛么鳳，一方明月中庭。  </p>  <p align=\"center\">   <span class=\"style2\">清平樂‧梅影</span>   <br />   從來清瘦。更被春僝僽。瘦得花身無可有。莫放隔簾風透。   <br />   一枝相映孤燈。燈明不似花明。細看橫斜影下，如聞溪水泠泠。  </p>  <p align=\"center\">   <span class=\"style2\">眼兒媚‧送別</span>   <br />   雨潤梨花雪未乾。猶自有春寒。不如且住，清明寒食，數日之間。   <br />   想君行盡嘉陵水，我已下江南。相看萬里，時須片紙，各報平安。  </p>  <p align=\"center\">   <span class=\"style2\">西江月‧借江梅蠟梅為意壽董守</span>   <br />   月斧修成膩玉，風斤琢碎輕冰。主人無那壽杯深。倩取花來喚醒。   <br />   舞罷繡裀鳳蹙，飲闌畫閣香凝。試將花蕊數層層。猶比長年不盡。   <span class=\"style4\">江梅</span>  </p>  <p align=\"center\">   <span class=\"style2\">西江月</span>   <br />   輕蠟細凝蜂蜜，薄羅深壓鵝黃。玉容縱不似何郎。也在百花頭上。   <br />   試看眉間一點，全如瓶裡孤芳。明年此日趁鵷行。記取今朝勝賞。   <span class=\"style4\">蠟梅</span>  </p>  <p align=\"center\">   <span class=\"style2\">西江月‧和王道一韻促畫屏</span>   <br />   蹙蹙紅中煙潤，梢梢翠尾風斜。閑軒幽樹少啼鴉。此處最宜君畫。   <br />   望眼不知天闊，歸心常恨山遮。見君江浦到蘆花。意在琵琶亭下。   <br />   <span class=\"style4\">軒外有石榴芭蕉。壁間有所畫江浦蘆雁。</span>  </p>  <p align=\"center\">   <span class=\"style2\">西江月‧感懷</span>   <br />   璧水橋邊此客，金鑾坡上何人。沙場老馬事無成。淚濕青瑩夾鏡。   <br />   袖手煙霏小景，回頭石嶺空城。乾坤遺恨渺難平。目斷塞鴻孤影。  </p>  <p align=\"center\">   <span class=\"style2\">滴滴金‧晚眺</span>   <br />   陰陰濕霧霜無汁。江氣逼、樹聲滴。荒林只見夕陽入。誰喚晚煙集。   <br />   漁翁猶把釣竿執。蓑共笠、時時葺。風剛浪猛早收拾。天外暮雲黑。  </p>  <p align=\"center\">   <span class=\"style2\">燕歸梁‧送別</span>   <br />   拂拂春風入馬蹄。●駐綠楊堤。綠楊堤上乳鶯啼。聲聲怨、怨春歸。   <br />   而今一似花流水，蹤跡任東西。利成名遂在何時。早贏得、兩分飛。  </p>  <p align=\"center\">   <span class=\"style2\">青門引‧尋梅</span>   <br />   尋遍江南麓。只有斑斑野菊。梅花不遇我心悲，一枝得見，便是一年足。   <br />   微香來自橫網竹。飛度寒溪曲。落路尋人借問，謝他指向深深谷。  </p>  <p align=\"center\">   <span class=\"style2\">鷓鴣天‧山行</span>   <br />   空響蕭蕭似見呼。溪昏樹暗覺神孤。微茫山路才通足，行到山深路亦無。   <br />   尋草淺，揀林疏。雖疏無奈野藤粗。春衫不管藤搊碎，可惜教花著地鋪。  </p>  <p align=\"center\">   <span class=\"style2\">鷓鴣天‧詠漁父</span>   <br />   一隻船兒任意飛。眼前不管是和非。魚兒得了渾閒事，未得魚兒未肯歸。   <br />   全似懶，又如癡。這些快活有誰知。華堂只見燈花好，不見波平月上時。  </p>  <p align=\"center\">   <span class=\"style2\">一斛珠‧十一月十日知郡宴吳府判坐中賦海棠</span>   <br />   風流太守。未春先試回春手。天寒修竹斜陽後。翠袖中間，忽有人紅袖。   <br />   天香國色濃如酒。且教青女休僝僽。梅花元是群花首。細細商量，只怕梅花瘦。  </p>  <p align=\"center\">   <span class=\"style2\">一斛珠‧桃園賞雪</span>   <br />   寒江凝碧。是誰翦作梨花出。花心猶帶江痕濕。輕注香腮，卻是桃花色。   <br />   飛來飛去何曾密。疏疏全似新相識。橫吹小弄梅花笛。看你飄零，不似江南客。  </p>  <p align=\"center\">   <span class=\"style2\">一斛珠‧有寄</span>   <br />   平塘玉立。薄羅飛起層層碧。人心不似花心密。待要相逢，未必相逢得。   <br />   襪塵不動何曾濕。芙蓉橋上曾相識。艫聲搖去江聲急。西北高樓，回首浮雲隔。  </p>  <p align=\"center\">   <span class=\"style2\">怨春郎‧宿池口</span>   <br />   蘆花已老。蓼花已老。江腹沖風，山頭殘照。暮煙不辨棲鷗。識歸舟。   <br />   歸舟照顧新洲閣。驚波惡。別揀深灣泊。南津北濼，水村總沒人家。莽平沙。  </p>  <p align=\"center\">   <span class=\"style2\">虞美人‧即事</span>   <br />   綠陰夾岸人家住。橋上人來去。行舟遠遠喚相應。全似孤煙斜日、出閶門。   <br />   浪花拂拂侵沙觜。直到垂楊底。吳江雖有晚潮回。未比合江亭下、水如飛。  </p>  <p align=\"center\">   <span class=\"style2\">虞美人‧李敷文席上</span>   <br />   翠陰融盡毿毿雪。慘澹花明滅。嫩沙拂拂漲痕添。想見故溪、綠到草堂前。   <br />   夕陽紅透櫻桃粒。掩映深沈碧。成都事事似江南。只是香衾、兩處受春寒。  </p>  <p align=\"center\">   <span class=\"style2\">臨江仙‧和徐守聖可</span>   <br />   縹緲青霄雲一握，太清群玉光中。鈞天聲裡拂香風。紫皇低接手，穩步上層空。   <br />   雀扇徐開鸞影轉，日高舞動蛟龍。雙瞻御座立昭容。回班趨復道，環佩響丁東。  </p>  <p align=\"center\">   <span class=\"style2\">臨江仙</span>   <br />   千頃翠圍遮綠淨，菱花影落波中。看看紅錦漾清風。此時催入覲，煙浪拍雲空。   <br />   佇見觚棱棲寶爵，旌旗全仗飛龍。赭黃一點現真容。御麻宣未畢，雲鏡上天東。  </p>  <p align=\"center\">   <span class=\"style2\">臨江仙‧宴向守簇</span>   <br />   曲水流觴修禊事，祓除洗淨春愁。舉樽再拜壽君侯。只今虛鼎足，好去作班頭。   <br />   自古相門還出相，春旗小駐南州。雲孫將紹祖風流。他時如見憶，江漢一漁舟。  </p>  <p align=\"center\">   <span class=\"style2\">臨江仙‧南樓席上壽張守</span>   <br />   八字山頭來較晚，彩雲未散南樓。夕陽千丈映簾鉤。君侯如欲老，江水莫教流。   <br />   扇底清歌塵不動，胡床明月清秋。天漿為浪玉為舟。酒闌君便起，歸去立班頭。  </p>  <p align=\"center\">   <span class=\"style2\">定風波‧夜賞海棠</span>   <br />   曲曲欄杆曲曲池。萬紅繚繞錦相圍。花到黃昏思欲睡。休睡。眼前都是好相知。   <br />   銀燭轉添花轉好，人在，花深深處更相宜。似此好花須愛惜。休惜。鬢邊消得兩三枝。  </p>  <p align=\"center\">   <span class=\"style2\">定風波‧贈將</span>   <br />   問訊山東竇長卿。蒼蒼雲外且垂綸。流水落花都莫問，等取，榆林沙月靜邊塵。   <br />   江面不如杯面闊，捲起，五湖煙浪入清樽。醉倒投床君且睡，卻怕，挑燈看劍忽傷神。  </p>  <p align=\"center\">   <span class=\"style2\">定風波</span>   <br />   白璧黃金爵上卿。紫宸殿下拜絲綸。才出龍門開虎帳，但看，甲光如水夜無塵。   <br />   古古今今男子事，搖動，芙蓉旗影入金樽。到得關河公事了，早去，白雲堆裡養精神。  </p>  <p align=\"center\">   <span class=\"style2\">蘇幕遮‧淹留佳客坐、百年粗糲腐儒餐”者也。    <br />    兩辭極道湖山雲月之趣因以記相與之意云   </span>   <br />   水風輕，吹不皺。上下浮光，兩鏡光相就。   <br />   雲錦搖香吹散酒。細聽清談，玉屑津津嗽。   <br />   明月前，斜陽後。竹露秋聲，拂拂寒生袖。   <br />   掇取湖山聊入手。紫閣黃扉，到了終須有。  </p>  <p align=\"center\">   <span class=\"style2\">蘇幕遮‧送張刪定赴召</span>   <br />   驛塵飛，天意緊。香雪芝封，猶帶吳泥潤。   <br />   昨夜寶奩開玉鏡。一點西風，便覺寒秋近。   <br />   白蘋洲，紅蓼徑。風露淒清，快促黃金鐙。   <br />   疊疊重重聽好信。擲了碧油幢，更擲雙堂印。  </p>  <p align=\"center\">   <span class=\"style2\">失調名‧聞鵑啼</span>   <br />   眼將穿，腸欲裂。聲聲似向春風說。春色飄零，自是人間客。   <br />   不成淚，都成血。朝朝暮暮何曾歇。叫徹斜陽，又見空山月。  </p>  <p align=\"center\">   <span class=\"style2\">失調名</span>   <br />   夜茫茫，春寂寂。寒煙叫裂空山石。吸盡東風，化作垂紅滴。   <br />   漏將闌，情轉極。月明繞樹聲聲急。無數閑花，盡染啼痕濕。  </p>  <p align=\"center\">   <span class=\"style2\">青玉案‧木樨</span>   <br />   中央自有仙風度。散入千林去。萬點秋芳灑飛露。   <br />   舜裳赭色，堯眉黃彩，化作花無數。   <br />   層層翠葆鸞旗舞。吹下天香遍瑤宇。萬歲千秋奉明主。   <br />   柱華月苑，蕊珠寶殿，長聽黃金縷。  </p>  <p align=\"center\">   <span class=\"style2\">青玉案‧池亭</span>   <br />   浮萍不礙魚行路。細數魚來去。靜倚溪陰深覓句。   <br />   碧鮮清潤，影搖香度。易覺欄杆暮。   <br />   鳧雛深傍蘋根住。浴罷紅衣褪殘縷。一寸江湖可付。   <br />   渚蘭汀草，臥煙敧雨。荒了垂綸處。  </p>  <p align=\"center\">   <span class=\"style2\">江城子‧席上賦</span>   <br />   細風微揭碧鱗鱗。繡幃深。不聞聲。時見推簾，   <br />   籠袖玉輕輕。不似綺樓高捲幔，相指點，總分明。   <br />   斜灣叢柳暗陰陰。且消停。莫催行。只恨夕陽，   <br />   雖好近黃昏。得到釵梁容略住，無分做，小蜻蜓。  </p>  <p align=\"center\">   <span class=\"style2\">江城子</span>   <br />   細風吹起翠田田。雨和煙。入梅天。鮮潤繁陰，悄悄轉清圓。   <br />   十頃蒲萄深貯碧，鷗共鷺，各翩翩。   <br />   影搖香度小嬋娟。竹林賢。總神仙。滴露飛霜，雪壑注冰泉。   <br />   伴了芙蓉城裡客，無一事，北窗眠。  </p>  <p align=\"center\">   <span class=\"style2\">江城子‧宴守倅</span>   <br />   柳梢無雪受風吹。綠垂垂。乳鴉啼。直下蒲萄，春水未平堤。   <br />   卻似今年春氣早，白團扇，已相宜。   <br />   紅巾當日鳥銜飛。曲江湄。暮春時。孔雀麒麟，交蹙繡羅衣。   <br />   何似野堂陪勝客，花影外，竹陰移。  </p>  <p align=\"center\">   <span class=\"style2\">驀山溪‧詠茶</span>   <br />   枯林荒陌，矮樹敷鮮葉。不見雅風標，十二分、山容野色。   <br />   因何嫩茁，舞動小旗槍，梅花後，杏花前，色味香三絕。   <br />   含光隱耀，塵土埋豪傑。試看大粗疏，爭知變、寒雲飛雪。   <br />   休說休說，世只兩名花，芍藥相，牡丹王，未盡人間舌。  </p>  <p align=\"center\">   <span class=\"style2\">滿江紅‧幕府諸公郊外同集以病不去</span>   <br />   方丈維摩，蒙衲被、都齊不省。空悵望、錦裘繡帽，玉珂金鐙。   <br />   十月小春逢此日，一時勝事輸公等。問短衣、匹馬射南山，何人肯。   <br />   山暮紫，峰如筍。江寒碧，沙如粉。望塞鴻杳杳，水遙天永。   <br />   飲罷不妨瓶屢臥，歸來自有風吹醒。試斷橋、流水月明邊，尋疏影。  </p>  <p align=\"center\">   <span class=\"style2\">滿江紅‧慶壽</span>   <br />   整頓乾坤，恨舞袖、迴旋不足。須付與、腰金疊赤，面槐參綠。   <br />   功業豈無人可了，英豪自有心相伏。自孤窗、寒燭聽經綸，常三復。   <br />   舉大白，傾醽醁。為公起，歌此曲。曲中意惟有，斯賢堪屬。   <br />   萱草喜除煩惱障，蓮花妙享清涼福。願年年、團扇弄生綃，長如玉。  </p>  <p align=\"center\">   <span class=\"style2\">滿江紅‧春日</span>   <br />   慘澹輕陰，都養就、朱朱白白。最好是、梨花帶雨，海棠映日。   <br />   暖霧烘成芳草色，嬌風分與垂楊力。聽紅邊、翠杪囀清圓，曾相識。   <br />   春緒亂，還如織。春夢斷，還堪覓。看青梅下有，遊人嘖嘖。   <br />   愛酒正香須滿泛，憐花太嫩休輕摘。把領巾、收聚眾香濃，憑風立。  </p>  <p align=\"center\">   <span class=\"style2\">滿江紅</span>   <br />   生縠平鋪，吹不起、輕風無力。西江上、斗牛相射，水天一色。   <br />   二妙風流今代少，一時光價何時息。更絳霄、白日下雲軿，芙蓉客。   <br />   整飛馭，成得得。尋前約，寬憶憶。正雲飛雨捲，舊紅新碧。   <br />   茁茁抽長荷柄綠，毿毿吐淨楊花白。漸衣篝、香潤入梅天，紅綃濕。  </p>  <p align=\"center\">   <span class=\"style2\">滿江紅‧漁舟</span>   <br />   莽莽雲平，都不辨、近山遠水。盡徘徊、尚留波面，未歸灣尾。   <br />   浪猛深深鷗抱穩，波寒縮縮魚沈底。恐狂風、顛雨岸多摧，舟難艤。   <br />   船篷重，拖不起。蓑衣濕，森如洗。想杖頭未足，杯中無計。   <br />   漁網吹翻無把捉，釣竿凍斷成拋棄。到高歌、風靜月明時，誰如你。  </p>  <p align=\"center\">   <span class=\"style2\">滿江紅‧牧童</span>   <br />   落盡斜陽，尚有些、斷霞殘影。甚彎環、東溪西巷，南岩北嶺。   <br />   行熟更教羊引著，睡濃卻被鴉驚醒。漸孤村、樹暗顫山敧，霜風冷。   <br />   人世裡，嫌他蠢。牛背上，輸他穩。但芒鞋一緉，蓑衣一領。   <br />   五臟荒陂蔬薦口，雙髽幽崦花漫頂。雖雲烏、月黑路蒙籠，何曾窘。  </p>  <p align=\"center\">   <span class=\"style2\">滿江紅‧聽琴</span>   <br />   紙帳梅花，有叢桂、又有修竹。是何聲、雪飄遠渚，泉鳴幽谷。   <br />   紅蓼白蘋須拂袖，餘音尚帶清香馥。挽素娥青女、問飛瓊，誰家曲。   <br />   韓退之，歐永叔。惚兮恍，恍兮惚。試側耳，山常似黛，水常如玉。   <br />   顏子操中何足怨，醉翁徽外無人續。正青天、明月上東南，芳時足。  </p>  <p align=\"center\">   <span class=\"style2\">水調歌頭‧京口</span>   <br />   江水去無極，無地有青天。怒濤洶湧，捲浪成雪蔽長川。   <br />   一望揚州蒼莽，隱見煙竿雙矗，何處捲珠簾。落日瓜洲渡，鴻鷺滿風前。   <br />   古戰場，皆白草，更蒼煙。清平猶有遺恨，久矣在江邊。   <br />   北固山前三傑，遙想當年意氣，亹亹昵中原。上馬促歸去，風墮接羅翩。  </p>  <p align=\"center\">   <span class=\"style2\">水調歌頭‧中秋飲南樓呈范宣撫</span>   <br />   細數十年夢，十處過中秋。今年清夢，還在黃鶴舊樓頭。   <br />   老子個中不淺，此會天教重見，今古一南樓。星漢淡無色，玉錦倚空浮。   <br />   帶秦煙，縈楚霧，熨江流。關河離合南北，依舊照清愁。   <br />   相見姮娥冷笑，笑我歸來霜鬢，空敝黑貂裘。把酒問清影，肯去伴滄洲。  </p>  <p align=\"center\">   <span class=\"style2\">水調歌頭‧遊銀山寺和壁間張安國作</span>   <br />   晚嶂倚斜日，秋樹戰悲風。一泓紺紫澄碧，中有睡蛟龍。   <br />   散作清溪明玉，激上以流水，兩電亂寒空。拋卻紅塵袂，飛入妙光宮。   <br />   佛國大，天溥博，地含洪。空岩亂壑遞響，珠影動金容。   <br />   萬古碧潭空界，一點青霄明月，澇漉總無功。雲散殿突兀，風動鐸丁東。  </p>  <p align=\"center\">   <span class=\"style2\">水調歌頭</span>   <br />   草蔓已多露，松竹總含風。群山左顧右盼，如虎更如龍。   <br />   時見漁燈三兩，知在誰家浦漵，星斗爛垂空。萬有付一掃，人世等天宮。   <br />   秋蕭瑟，林脫葉，水歸洪。江湖飄泊鴻雁，洲渚肯相容。   <br />   要使群生安堵，不聽三更吠犬，此則是奇功。一任畫麟閣，吾自老牆東。  </p>  <p align=\"center\">   <span class=\"style2\">水調歌頭‧九日</span>   <br />   雲巘在空碧，天宇共高明。重陽易得風雨，今日不勝晴。   <br />   天為兩朝元老，付與四時佳節，不動一絲塵。香靄洗金戟，飛霧灑霓旌。   <br />   山鳴葉，江動石，總歡聲。劍關玉壘千載，誰見此升平。   <br />   細看樽前萬蕊，相映眉間一點，黃氣鬱駸駸。江漢下淮海，都賴一長城。  </p>  <p align=\"center\">   <span class=\"style2\">水調歌頭‧饒風嶺上見梅</span>   <br />   花上插蒼碧，花下走清湍。濃霜深覆殘雪，更有月相參。   <br />   似我竹溪茅屋，欲曉未明天氣，扶杖繞籬看。秦楚五千里，何處是江南。   <br />   饒風下，人不斷，馬相連。頗嘗見有此客，相屬意惓惓。   <br />   欲為橫吹出塞，無處可尋羌管，短策叩征鞍。策斷征鞍裂，驚墮玉毿毿。  </p>  <p align=\"center\">   <span class=\"style2\">水調歌頭‧壽查郎中</span>   <br />   淮海一星出，分野到梁州。玉京群帝朝斗，公在列仙流。   <br />   盡掃欃槍格澤，高拱紫微太乙，霞佩拂紅裯。非霧非煙裡，永侍紺雲裘。   <br />   日南至，月既望，壽君侯。梅花滿眼，一朵聊當一千秋。   <br />   半夜玉堂承詔，翼旦路朝宣冊，歸去作班頭。風淨瞿唐峽，安穩放行舟。  </p>  <p align=\"center\">   <span class=\"style2\">水調歌頭‧慶壽</span>   <br />   河漢湛秋碧，玉露曖瑤空。太清仙子，飄渺飛佩響玲瓏。   <br />   暫馭青鸞紫鳳，來玩十洲三島，旌旆捲芙蓉。身在大江表，名繫絳霄宮。   <br />   兩仙客，歌駐月，舞回風。寶薰輕度簾幕，香霧結重重。   <br />   已覺長安近日，會看此星朝斗，千載慶雲龍。翠靄彤煙裡，長侍袞衣紅。  </p>  <p align=\"center\">   <span class=\"style2\">八聲甘州‧懷張安國</span>   <br />   海茫茫、天北與天南，吾友定安歸。聞濡鬚江上，皖公山下，駕白雲飛。   <br />   莽蒼空郊虛野，古路立斜暉。顏蹠皆塵土，苦淚休揮。   <br />   一代錦腸繡肺，想英魂皎皎，健口霏霏。望寒空明月，無路寄相思。   <br />   歎千古、興亡成敗，滿乾坤、遺恨有誰知。今何在，一川煙慘，萬壑風悲。   <br />   <span class=\"style7\">安國死後，在淮南屢降，憑乩作詩詞偈頌及結字，    <br />    比生前愈奇偉。淮甯宰陸同得遺墨尤多。   </span>  </p>  <p align=\"center\">   <span class=\"style2\">八聲甘州‧讀周公瑾傳</span>   <br />   事茫茫、赤壁半帆風，四海忽三分。想蒼煙金虎，碧雲銅爵，恨滿乾坤。   <br />   鬱鬱秣陵王氣，傳到第三孫。風虎雲龍會，自有其人。   <br />   朱顏二十有四，正錦幃秋夢，玉帳春聲。望吳江楚漢，明月伴英魂。   <br />   浥浥小橋紅浪濕，撫虛弦、何處得郎聞。雪堂老，千年一瞬，再擊空明。  </p>  <p align=\"center\">   <span class=\"style2\">八聲甘州‧讀諸葛武侯傳</span>   <br />   過隆中、桑柘倚斜陽，禾黍戰悲風。世若無徐庶，更無龐統，沈了英雄。   <br />   本計東荊西益，觀變取奇功。轉盡青天粟，無路能通。   <br />   他日雜耕渭上，忽一星飛墮，萬事成空。使一曹三馬，雲雨動蛟龍。   <br />   看璀璨、出師一表，照乾坤、牛斗氣常沖。千年後，錦城相弔，遇草堂翁。  </p>  <p align=\"center\">   <span class=\"style2\">八聲甘州‧讀謝安石傳</span>   <br />   氣佳哉、煙紫石頭城，雲碧雨花臺。想東山前後，望春樹綠，看晚潮回。   <br />   自古英雄豪傑，無不待時來。擁鼻微吟處，山靜花開。   <br />   商皓亦嘗如此，羨蒼生皆有，瞻望之懷。但淝河洛澗，此事偶然諧。   <br />   疑是彼、八公草木，得神明、相亮不相猜。西州淚，千年猶濕，回望興哀。  </p>  <p align=\"center\">   <span class=\"style2\">倦尋芳‧試墨</span>   <br />   冰壺秋月，去了潘郎，傳到梁老。騎馬乘船，麾斥五湖三島。   <br />   任捎雲，兼拂日，拽蛟龍、鱗鬣都推倒。向塵中，分付高人勝士，把雲煙掃。   <br />   乾坤巧。自蒼筠無汗，烏錐無刃，此為至寶。第一君門通表。   <br />   書囊諫草。第二文章揚事業，第三編簡攄懷抱。千百般，終久被他磨了。  </p>  <p align=\"center\">   <span class=\"style2\">倦尋芳‧渡口酒家</span>   <br />   斷崖樹老，側岸槎枯，倒倚斜插。腳面淺溪，掌樣平洲重疊。   <br />   著芒鞋，攜竹杖，遇亂莎、幽澗縈紆涉。那人家，有竹筍瓦缶。頗頗清冽。   <br />   曾微呷。正斜陽淡淡，暮靄昏昏，晚風獵獵。轉眼已成陳跡。   <br />   不堪追躡。試問舊醅還好在，暫停歸影留時霎。待重來，細拈弄、水花山葉。  </p>  <p align=\"center\">   <span class=\"style2\">萬年歡‧有感</span>   <br />   一輪明月，古人心萬年，更寸心存。滄海化為黃土，心不成塵。   <br />   杳杳興亡成敗，滿乾坤、未見知音。撫欄杆、欲喚英魂，沈沈又沒人應。   <br />   無聊敧枕搔首，夢廬中壇上，一似平生。共挽長江為酒，相對同傾。   <br />   不覺霜風敲竹，睡覺來、海與愁深。拂袖去，塞北河西，紅塵陌上尋人。  </p>  <p align=\"center\">   <span class=\"style2\">真珠簾‧栽竹</span>   <br />   翠虯夭嬌拿蒼玉。飛來到、吾廬溪灣山麓。一笑忽相逢，更解包投宿。   <br />   北池之畔西牆曲，與主人、呼青吸綠。恨我，無天寒翠袖，共倚修竹。   <br />   每遇飛雪蕭蕭，更驚風摵摵，清標可掬。更與月同來，無半點塵俗。   <br />   冬有寒梅閑相伴，春亦有、幽蘭相逐。香足。才露下霜飛，又有秋菊。  </p>  <p align=\"center\">   <span class=\"style2\">沁園春‧閒居</span>   <br />   二百年間，十二時中，悲歡往來。   <br />   但蓋頭一把，容身方丈，無多緣飾，莫遣塵埃。   <br />   屈曲成幽，蕭條生淨，野草閑花都妙哉。家無力，雖然咫尺，強作縈回。   <br />   竹齋。向背松齋。須次第、春蘭秋菊開。   <br />   在竹籬虛處，密栽甘橘，荊橋斜畔，疏種香梅。   <br />   山芋芼羹，地黃釀粥，冬後春前皆可栽。門通水，荷汀蓼渚，足可徘徊。  </p>  <p align=\"center\">   <span class=\"style2\">紅窗怨‧送邵倅</span>   <br />   欲寄意，都無有。且須折贈、市橋官柳。看君著上征衣，也尋思、榜舟楚江口。   <br />   此會未知何時又。恨男兒、不長相守。苟富貴、毋相忘，若相忘、有如此酒。  </p>  <p align=\"center\">   <span class=\"style2\">紅窗怨‧即事</span>   <br />   簾不捲。人難見。縹緲歌聲，暗隨香轉。記與三五少年，在杭州、曾聽得幾遍。   <br />   唱到生綃白團扇。晚涼初、桐陰滿院。待要圖入丹青，奈無緣識如花面。  </p>  <p align=\"center\">   <span class=\"style2\">鳳時春‧見殘梅</span>   <br />   標格風流前輩。才瞥見春風，蕭然無對。   <br />   只有月娥心不退。依舊斷橋，橫在流水。   <br />   我亦共、月娥同意。肯將情移在，粗紅俗翠。   <br />   除丁香薔薇酴醾外。便做花王，不是此輩。  </p>  <p align=\"center\">   <span class=\"style2\">泛蘭舟‧譙天授畫像</span>   <br />   蕭蕭烏帽黃衫。煙水拍雲岩。風清月白，一雙碧眼瑩秋潭。   <br />   四海九州，茫茫東北，渺渺西南。松霜杉露毿毿。   <br />   龍門隔如參井，青城佳氣與天參。蔽山充野，牡丹紅外茯苓甘。   <br />   鶴頂凝丹，隙駒蹀躞，盡百年閑。乾坤雲海風帆。   <br />   <span class=\"style7\">譙名定，涪陵人。受道于伊川。後棄鄉里，隱河洛。    <br />    復歸蜀，居青城之老人村，至今尚存。   </span>  </p>  <p align=\"center\">   <span class=\"style2\">無月不登樓‧種花</span>   <br />   池塘生春草，夢中共、水仙相識。細撥冰綃，低沈玉骨，攪動一池寒碧。   <br />   吹盡楊花，糝氈消白。卻有青錢，點點如積。漸成翠、亭亭如立。   <br />   漢女江妃入奩室。擘破靚妝擁出。夜月明前，夕陽敧後，清妙世間標格。   <br />   中貯瓊瑤汁。才嚼破、露飛霜泣。何益。未轉眼，度秋風，成陳跡。  </p>  <p align=\"center\">   <span class=\"style2\">別素質‧請浙江僧嗣宗住庵</span>   <br />   一個茅庵，三間七架。兩畔更添兩廈。倒坐雙亭平分，扶欄兩下。   <br />   門前數十丘   <a target=\"_blank\" href=\"http://140.111.1.40/sword/swordc/sc09241/c09241.jpg\">●</a>   <a target=\"_blank\" href=\"http://140.111.1.40/yitic/frc/frc09110.htm\">●</a>。塍外更百十株桑柘。一溪活水長流，餘波及、蔬畦菜把。   <br />   便是招提與蘭若。時鈔疏鄉園，看經村社。隨分斗米相酬，鐶錢相謝。   <br />   便闕少亦堪借借。常收些、筍干蕨鮓。好年歲，更無兵無火，快活殺也。  </p>  <p align=\"center\">   <span class=\"style2\">笛家弄‧水際閑行</span>   <br />   淩亂敗荷，既似沙莞，又如淝水。顛倒旌旗都靡。餘花欹謝，又似烏江，騅兮不逝。   <br />   虞兮奈爾。凋柳蕭騷，又如軹道，故老何顏對。因緣斷。時節轉。   <br />   自然如彼。自然如此。水邊沙際。蘆花搖曳。   <br />   喚住行人，蓼花嫵媚。引翻遊子。又似江都酣夜延秋，建業望仙結綺。   <br />   月下心飛，風前骨醉。共蘋花得意。今看昔、後看今未。一回頭，已百彈指。  </p> "}