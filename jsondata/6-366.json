{"id":"6-366","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">蘇頲</font>   </b>  </div>  <p align=\"center\">字廷碩，瑰之子。幼敏悟，一覽至千言，輒覆誦。擢進士第，調烏程尉，   <br />   舉賢良方正，歷監察御史。神龍中遷給事中、修文館學士、中書舍人。明   <br />   皇愛其文，由工部侍郎進紫微侍郎，知政事，與李乂對掌書命。襲父封爵   <br />   ，號小許公。後罷為益州長史，復入知吏部選事。卒謚文憲。頲以文章顯   <br />   ，與燕國公張說稱望略等，世稱燕許。  </p>  <p align=\"center\">   <b>    <font color=\"#FF6600\">祭汾陰樂章（壽和）</font>   </b>   <br />   禮物斯具，樂章乃陳。誰其作主，皇考聖真。   <br />   對越在天，聖明佐神。窅然汾上，厚澤如春。  </p>  <p align=\"center\">   <b>    <font color=\"#FF6600\">奉和聖制行次成皋途經先聖擒建德之所感而成詩應制</font>   </b>   <br />   漢東不執象，河朔方鬥龍。夏滅漸寧亂，唐興終奮庸。   <br />   皇威正赫赫，兵氣何匈匈。用武三川震，歸淳六代醲。   <br />   成皋睹王業，天下致人雍。即此巡於岱，曾孫受命封。  </p>  <p align=\"center\">   <b>    <font color=\"#FF6600\">奉和聖制登蒲州逍遙樓應制</font>   </b>   <br />   在昔堯舜禹，遺塵成典謨。聖皇東巡狩，況乃經此都。   <br />   樓觀紛迤邐，河山幾縈紆。緬懷祖宗業，相繼文武圖。   <br />   尚德既無險，觀風諒有孚。豈如汾水上，簫鼓事遊娛。  </p>  <p align=\"center\">   <b>    <font color=\"#FF6600\">奉和聖制過晉陽宮應制</font>   </b>   <br />   隋運與天絕，生靈厭氛昏。聖期在寧亂，士馬興太原。   <br />   立極萬邦推，登庸四海尊。慶膺神武帝，業付皇曾孫。   <br />   緬慕封唐道，追惟歸沛魂。詔書感先義，典禮巡舊藩。   <br />   高殿彩雲合，春旗祥風翻。率西見汾水，奔北空塞垣。   <br />   款曲童兒佐，依遲故老言。里頒慈惠賞，家受復除恩。   <br />   下輦崇三教，建碑當九門。孝思敦至美，億載奉開元。  </p>  <p align=\"center\">   <b>    <font color=\"#FF6600\">奉和姚令公溫湯舊館永懷故人盧公之作</font>   </b>   <br />   樹德豈孤邁，降神良並出。偉茲廊廟楨，調彼鹽梅實。   <br />   正悅虞垂舉，翻悲鄭僑卒。同心不可忘，交臂何為失。   <br />   清路荷前幸，明時稱右弼。曾聯野外遊，尚記帷中密。   <br />   新慟情莫遣，舊遊詞更述。空令還辱和，長歎知音日。  </p>  <p align=\"center\">   <b>    <font color=\"#FF6600\">和杜主簿春日有所思</font>   </b>   <br />   朝上高樓上，俯見洛陽陌。搖蕩吹花風，落英紛已積。   <br />   美人不共此，芳好空所惜。攬鏡塵網滋，當窗苔蘚碧。   <br />   緬懷在雲漢，良願暌枕席。翻似無見時，如何久為客。  </p>  <p align=\"center\">   <b>    <font color=\"#FF6600\">餞郢州李使君</font>   </b>   <br />   楚有章華台，遙遙雲夢澤。復聞擁符傳，及是收圖籍。   <br />   佳政在離人，能聲寄侯伯。離懷朔風起，試望秋陰積。   <br />   中路淒以寒，群山靄將夕。傷心聊把袂，怊悵麒麟客。  </p>  <p align=\"center\">   <b>    <font color=\"#FF6600\">餞唐州高使君赴任</font>   </b>   <br />   永日奏文時，東風搖蕩夕。浩然思樂事，翻復餞征客。   <br />   淮水春流清，楚山暮雲白。勿言行路遠，所貴專城伯。  </p>  <p align=\"center\">   <b>    <font color=\"#FF6600\">曉濟膠川南入密界</font>   </b>   <br />   飲馬膠川上，傍膠南趣密。林遙飛鳥遲，雲去晴山出。   <br />   落暉隱桑柘，秋原被花實。慘然遊子寒，風露將蕭瑟。  </p>  <p align=\"center\">   <b>    <font color=\"#FF6600\">夜發三泉即事</font>   </b>   <br />   暗發三泉山，窮秋聽騷屑。北林夜鳴雨，南望曉成雪。   <br />   只詠北風涼，詎知南土熱。沙溪忽沸渭，石道乍明滅。   <br />   宛若銀磧橫，復如瑤台結。指程賦所戀，遇虞不遑歇。   <br />   重纊濡莫解，懸旌凍猶揭。下奔泥棧榰，上覯雲梯設。   <br />   搏頰羸馬頓，回眸惴人跌。憧憧往復還，心注思逾切。   <br />   冉冉年將病，力困衰怠竭。天彭信方隅，地勢誠斗絕。   <br />   忝曳尚書履，叨兼使臣節。京坻有歲饒，亭障無邊孽。   <br />   歸奏丹墀左，騫能俟來哲。  </p>  <p align=\"center\">   <b>    <font color=\"#FF6600\">小園納涼即事</font>   </b>   <br />   煩暑避蒸郁，居閑習高明。長風自遠來，層閣有餘清。   <br />   散灑納涼氣，蕭條遺世情。奈何誇大隱，終日繫塵纓。  </p>  <p align=\"center\">   <b>    <font color=\"#FF6600\">昆明池晏坐答王兵部珣三韻見示</font>   </b>   <br />   畫舸疾如飛，遙遙泛夕暉。石鯨吹浪隱，玉女步塵歸。   <br />   獨有銜恩處，明珠在釣磯。   <br />   <br />   <font color=\"#FF6600\">    <b>人日兼立春小園宴</b>   </font>   <br />   黃山積高次，表裡望京邑。白日最靈朝，登攀盡原隰。   <br />   年灰律象動，陽氣開迎入。煙靄長薄含，臨流小溪澀。   <br />   賓朋莫我棄，詞賦當春立。更與韶物期，不孤東園集。  </p>  <p align=\"center\">   <b>    <font color=\"#FF6600\">和黃門舅十五夜作</font>   </b>   <br />   聞君陌上來，歌管沸相催。孤月連明照，千燈合暗開。   <br />   寶裝遊騎出，香繞看車回。獨有歸閒意，春庭伴落梅。   <br />   <br />   <b>    <font color=\"#FF6600\">奉和聖制春台望應制</font>   </b>   <br />   壯麗天之府，神明王者宅。大君乘飛龍，登彼復懷昔。   <br />   圓闕朱光焰，橫山翠微積。河汧流作表，縣聚開成陌。   <br />   即舊在皇家，維新具物華。雲連所上居恆屬，日更時中望不斜。   <br />   三月滄池搖積水，萬年青樹綴新花。暴嬴國此嘗圖霸，霸業後仁先以詐。   <br />   東破諸侯西入秦，咸陽北阪南渭津。詩書焚爇散學士，高閣奢逾嬌美人。   <br />   事往覆輈經遠喻，春還按蹕憑高賦。戎觀愛力深惟省，越厭陳方何足務。   <br />   清吹遙遙發帝台，宸文耿耿照天回。伯夷位事愚臣忝，喜奏聲成鳳鳥來。  </p>  <p align=\"center\">   <b>    <font color=\"#FF6600\">長相思</font>   </b>   <br />   君不見天津橋下東流水，南望龍門北朝市。   <br />   楊柳青青宛地垂，桃紅李白花參差。花參差，柳堪結，此時憶君心斷絕。  </p>  <p align=\"center\">   <b>    <font color=\"#FF6600\">蜀城哭台州樂安少府</font>   </b>   <br />   遠遊躋劍閣，長想屬天台。萬里隔三載，此邦余重來。   <br />   音容曠不睹，夢寐殊悠哉。邊郡饒藉藉，晚庭正回回。   <br />   喜傳上都封，因促傍吏開。向悟海鹽客，已而樑木摧。   <br />   變衣寢門外，揮涕少城隈。卻記分明得，猶持委曲猜。   <br />   師儒昔訓獎，仲季時童孩。服義題書篋，邀歡泛酒杯。   <br />   暫令風雨散，仍迫歲時回。其道惟正直，其人信美偲。   <br />   白頭還作尉，黃綬固非才。可歎懸蛇疾，先貽問鵩災。   <br />   故鄉閉窮壤，宿草生寒荄。零落九原去，蹉跎四序催。   <br />   曩期冬贈橘，今哭夏成梅。執禮誰為賵，居常不徇財。   <br />   北登崴嵬板，東望姑蘇台。天路本懸絕，江波復溯洄。   <br />   念孤心易斷，追往恨艱裁。不遂卿將伯，孰云陳與雷。   <br />   吾衰亦如此，夫子復何哀。  </p>  <p align=\"center\">   <b>    <font color=\"#FF6600\">立春日侍宴內出剪綵花應制</font>   </b>   <br />   曉入宜春苑，穠芳吐禁中。剪刀因裂素，妝粉為開紅。   <br />   彩異驚流雪，香饒點便風。裁成識天意，萬物與花同。  </p>  <p align=\"center\">   <b>    <font color=\"#FF6600\">春日芙蓉園侍宴應制</font>   </b>   <br />   御道紅旗出，芳園翠輦遊。繞花開水殿，架竹起山樓。   <br />   荷芰輕薰幄，魚龍出負舟。寧知穆天子，空賦白雲秋。  </p>  <p align=\"center\">   <b>    <font color=\"#FF6600\">奉和聖制人日清暉閣宴群臣遇雪應制</font>   </b>   <br />   樓觀空煙裡，初年瑞雪過。苑花齊玉樹，池水作銀河。   <br />   七日祥圖啟，千春御賞多。輕飛傳彩勝，天上奉薰歌。  </p>  <p align=\"center\">   <b>    <font color=\"#FF6600\">奉和七夕宴兩儀殿應制</font>   </b>   <br />   靈媛乘秋發，仙裝警夜催。月光窺欲渡，河色辨應來。   <br />   機石天文寫，針樓御賞開。竊觀棲鳥至，疑向鵲橋回。  </p>  <p align=\"center\">   <b>    <font color=\"#FF6600\">奉和九日幸臨渭亭登高應制得時字</font>   </b>   <br />   嘉會宜長日，高筵順動時。曉光雲外洗，晴色雨餘滋。   <br />   降鶴因韶德，吹花入御詞。願陪陽數節，億萬九秋期。  </p>  <p align=\"center\">   <b>    <font color=\"#FF6600\">遊禁苑幸臨渭亭遇雪應制</font>   </b>   <br />   平明敞帝居，霰雪下凌虛。寫月含珠綴，從風薄綺疏。   <br />   年驚花絮早，春夜管弦初。已屬雲天外，欣承霈澤餘。  </p>  <p align=\"center\">   <b>    <font color=\"#FF6600\">奉和送金城公主適西蕃應制</font>   </b>   <br />   帝女出天津，和戎轉罽輪。川經斷腸望，地與析支鄰。   <br />   奏曲風嘶馬，銜悲月伴人。旋知偃兵革，長是漢家親。  </p>  <p align=\"center\">   <b>    <font color=\"#FF6600\">奉和聖制登驪山高頂寓目應制</font>   </b>   <br />   仙蹕御層氛，高高積翠分。巖聲中谷應，天語半空聞。   <br />   豐樹連黃葉，函關入紫雲。聖圖恢宇縣，歌賦小橫汾。  </p>  <p align=\"center\">   <b>    <font color=\"#FF6600\">幸白鹿觀應制</font>   </b>   <br />   碧虛清吹下，藹藹入仙宮。松磴攀雲絕，花源接澗空。   <br />   受符邀羽使，傳訣注香童。詎似閒居日，徒聞有順風。  </p>  <p align=\"center\">   <b>    <font color=\"#FF6600\">題壽安王主簿池館</font>   </b>   <br />   洛邑通馳道，韓郊在屬城。館將花雨映，潭與竹聲清。   <br />   賢俊鸞棲棘，賓遊馬佩衡。願言隨狎鳥，從此濯吾纓。  </p>  <p align=\"center\">   <b>    <font color=\"#FF6600\">扈從溫泉奉和姚令公喜雪</font>   </b>   <br />   清道豐人望，乘時漢主遊。恩暉隨霰下，慶澤與雲浮。   <br />   泉暖驚銀磧，花寒愛玉樓。鼎臣今有問，河伯且應留。  </p>  <p align=\"center\">   <b>    <font color=\"#FF6600\">秋社日崇讓園宴得新字</font>   </b>   <br />   鳴爵三農稔，句龍百代神。運昌叨輔弼，時泰喜黎民。   <br />   樹缺池光近，雲開日影新。生全應有地，長願樂交親。  </p>  <p align=\"center\">   <b>    <font color=\"#FF6600\">奉和魏僕射秋日還鄉有懷之作</font>   </b>   <br />   南宮夙拜罷，東道晝遊初。飲餞傾冠蓋，傳呼問里閭。   <br />   樹悲懸劍所，溪想釣璜餘。明發輝光至，增榮駟馬車。  </p>  <p align=\"center\">   <b>    <font color=\"#FF6600\">武擔山寺</font>   </b>   <br />   武擔獨蒼然，墳山下玉泉。鱉靈時共盡，龍女事同遷。   <br />   松柏銜哀處，幡花種福田。詎知留鏡石，長與法輪圓。  </p>  <p align=\"center\">   <b>    <font color=\"#FF6600\">餞潞州陸長史再守汾州</font>   </b>   <br />   河尹政成期，為汾昔所推。不榮三入地，還美再臨時。   <br />   擁傳雲初合，聞鶯日正遲。道傍多出餞，別有吏民思。  </p>  <p align=\"center\">   <b>    <font color=\"#FF6600\">餞荊州崔司馬</font>   </b>   <br />   茂禮雕龍昔，香名展驥初。水連南海漲，星拱北辰居。   <br />   稍發仙人履，將題別駕輿。明年征拜入，荊玉不藏諸。  </p>  <p align=\"center\">   <b>    <font color=\"#FF6600\">送吏部李侍郎東歸得歸字</font>   </b>   <br />   陌上有光輝，披雲向洛畿。賞來榮扈從，別至惜分飛。   <br />   泉溜含風急，山煙帶日微。茂曹今去矣，人物喜東歸。  </p>  <p align=\"center\">   <b>    <font color=\"#FF6600\">送光祿姚卿還都</font>   </b>   <br />   漢室有英台，荀家寵俊才。九卿朝已入，三子暮同來。   <br />   不授綸為草，還司鼎用梅。兩京王者宅，駟馬日應回。  </p>  <p align=\"center\">   <b>    <font color=\"#FF6600\">春晚送瑕丘田少府還任，因寄洛中鏡上人</font>   </b>   <br />   聞道還沂上，因聲寄洛濱。別時花欲盡，歸處酒應春。   <br />   聚散同行客，悲歡屬故人。少年追樂地，遙贈一沾巾。  </p>  <p align=\"center\">   <b>    <font color=\"#FF6600\">送賈起居奉使入洛取圖書因便拜覲</font>   </b>   <br />   舊國才因地，當朝史命官。遺文徵闕簡，還思採芳蘭。   <br />   傳發關門候，觴稱邑里歡。早持京副入，旋佇洛書刊。  </p>  <p align=\"center\">   <b>    <font color=\"#FF6600\">送常侍舒公歸覲</font>   </b>   <br />   朝聞講藝餘，晨省拜恩初。訓冑尊庠序，榮親耀里閭。   <br />   朱丹華轂送，斑白綺筵舒。江上春流滿，還應薦躍魚。  </p>  <p align=\"center\">   <b>    <font color=\"#FF6600\">興州出行</font>   </b>   <br />   危途曉未分，驅馬傍江濆。滴滴泣花露，微微出岫雲。   <br />   松梢半吐月，蘿翳漸移昏。旅客腸應斷，吟猿更使聞。  </p>  <p align=\"center\">   <b>    <font color=\"#FF6600\">邊秋薄暮（一作出塞）</font>   </b>   <br />   海外秋鷹擊，霜前旅雁歸。邊風思鞞鼓，落日慘旌麾。   <br />   浦暗漁舟入，川長獵騎稀。客悲逢薄暮，況乃事戎機。  </p>  <p align=\"center\">   <b>    <font color=\"#FF6600\">曉發方騫驛</font>   </b>   <br />   傳置遠山蹊，龍鍾蹴澗泥。片陰常作雨，微照已生霓。   <br />   鬢髮愁氛換，心情險路迷。方知向蜀者，偏識子規啼。  </p>  <p align=\"center\">   <b>    <font color=\"#FF6600\">經三泉路作</font>   </b>   <br />   三月松作花，春行日漸賒。竹障山鳥路，籐蔓野人家。   <br />   透石飛樑下，尋雲絕磴斜。此中誰與樂，揮涕語年華。  </p>  <p align=\"center\">   <b>    <font color=\"#FF6600\">故高安大長公主輓詞</font>   </b>   <br />   彤管承師訓，青圭備禮容。孟孫家代寵，元女國朝封。   <br />   柔軌題貞順，閒規賦肅雍。寧知落照盡，霜吹入悲松。  </p>  <p align=\"center\">   <b>    <font color=\"#FF6600\">贈司徒豆盧府君輓詞</font>   </b>   <br />   寵贈追胡廣，親臨比賀循。幾聞投劍客，多會服緦人。   <br />   草閉墳將古，松陰地不春。二陵猶可望，存歿有忠臣。  </p>  <p align=\"center\">   <b>    <font color=\"#FF6600\">故右散騎常侍舒國公褚公輓詞</font>   </b>   <br />   陽翟疏豐構，臨平演慶源。學筵尊授幾，儒服寵乘軒。   <br />   審諭留中密，開陳與上言。徂暉一不借，空有賜東園。  </p>  <p align=\"center\">   <b>    <font color=\"#FF6600\">奉和初春幸太平公主南莊應制</font>   </b>   <br />   主第山門起灞川，宸遊風景入初年。鳳凰樓下交天仗，烏鵲橋頭敞御筵。   <br />   往往花間逢彩石，時時竹裡見紅泉。今朝扈蹕平陽館，不羨乘槎雲漢邊。  </p>  <p align=\"center\">   <b>    <font color=\"#FF6600\">奉和春日幸望春宮應制</font>   </b>   <br />   東望望春春可憐，更逢晴日柳含煙。宮中下見南山盡，城上平臨北斗懸。   <br />   細草遍承回輦處，輕花微落奉觴前。宸遊對此歡無極，鳥哢聲聲入管弦。  </p>  <p align=\"center\">   <b>    <font color=\"#FF6600\">人日重宴大明宮恩賜彩縷人勝應制</font>   </b>   <br />   疏龍磴道切昭回，建鳳旗門繞帝台。七葉仙蓂依月吐，千株御柳拂煙開。   <br />   初年競貼宜春勝，長命先浮獻壽杯。是日皇靈知竊幸，群心就捧大明來。  </p>  <p align=\"center\">   <b>    <font color=\"#FF6600\">侍宴安樂公主山莊應制</font>   </b>   <br />   駸駸羽騎歷城池，帝女樓台向晚披。霧灑旌旗雲外出，風回巖岫雨中移。   <br />   當軒半落天河水，繞徑全低月樹枝。簫鼓宸遊陪宴日，和鳴雙鳳喜來儀。  </p>  <p align=\"center\">   <b>    <font color=\"#FF6600\">興慶池侍宴應制</font>   </b>   <br />   降鶴池前回步輦，棲鸞樹杪出行宮。山光積翠遙疑逼，水態含青近若空。   <br />   直視天河垂象外，俯窺京室畫圖中。皇歡未使恩波極，日暮樓船更起風。  </p>  <p align=\"center\">   <b>    <font color=\"#FF6600\">廣達樓下夜侍酺宴應制</font>   </b>   <br />   東嶽封回宴洛京，西墉通晚會公卿。樓台絕勝宜春苑，燈火還同不夜城。   <br />   正睹人間朝市樂，忽聞天上管弦聲。酺來萬舞群臣醉，喜戴千年聖主明。  </p>  <p align=\"center\">   <b>    <font color=\"#FF6600\">龍池樂章（唐享龍池樂章第七章）</font>   </b>   <br />   西京鳳邸躍龍泉，佳氣休光鎮在天。軒後霧圖今已得，秦王水劍昔常傳。   <br />   恩魚不入昆明釣，瑞鶴長如太液仙。願侍巡遊同舊里，更聞簫鼓濟樓船。  </p>  <p align=\"center\">   <b>    <font color=\"#FF6600\">扈從鄠杜間奉呈刑部尚書舅崔黃門馬常侍</font>   </b>   <br />   翠輦紅旗出帝京，長楊鄠杜昔知名。雲山一一看皆美，竹樹蕭蕭畫不成。   <br />   羽騎將過持袂拂，香車欲度捲簾行。漢家曾草巡遊賦，何似今來應聖明。  </p>  <p align=\"center\">   <b>    <font color=\"#FF6600\">景龍觀送裴士曹</font>   </b>   <br />   昔日嘗聞公主第，今時變作列仙家。池傍坐客穿叢筱，樹下遊人掃落花。   <br />   雨雪長疑向函谷，山泉直似到流沙。君還洛邑分明記，此處同來閱歲華。  </p>  <p align=\"center\">   <b>    <font color=\"#FF6600\">春晚紫微省直寄內</font>   </b>   <br />   直省清華接建章，向來無事日猶長。花間燕子棲鳷鵲，竹下鵷雛繞鳳凰。   <br />   內史通宵承紫誥，中人落晚愛紅妝。別離不慣無窮憶，莫誤卿卿學太常。  </p>  <p align=\"center\">   <b>    <font color=\"#FF6600\">贈彭州權別駕</font>   </b>   <br />   雙流脈脈錦城開，追餞年年往復回。只道歌謠迎半刺，徒聞禮數揖中台。   <br />   黃鶯急囀春風盡，斑馬長嘶落景催。莫愴分飛岐路別，還當奏最掖垣來。  </p>  <p align=\"center\">   <b>    <font color=\"#FF6600\">寒食宴於中捨別駕兄弟宅</font>   </b>   <br />   子推山上歌龍罷，定國門前結駟來。始睹元昆鏘玉至，旋聞季子佩刀回。   <br />   晴花處處因風起，御柳條條向日開。自有長筵歡不極，還將彩服詠南陔。  </p>  <p align=\"center\">   <b>    <font color=\"#FF6600\">九月九日望蜀台</font>   </b>   <br />   蜀王望蜀舊台前，九日分明見一川。北料鄉關方自此，南辭城郭復依然。   <br />   青松繫馬攢巖畔，黃菊留人籍道邊。自昔登臨湮滅盡，獨聞忠孝兩能傳。  </p>  <p align=\"center\">   <b>    <font color=\"#FF6600\">奉和晦日幸昆明池應制</font>   </b>   <br />   炎歷事邊陲，昆明始鑿池。豫遊光後聖，征戰罷前規。   <br />   霽色清珍宇，年芳入錦陂。御杯蘭薦葉，仙仗柳交枝。   <br />   二石分河瀉，雙珠代月移。微臣比翔泳，恩廣自無涯。  </p>  <p align=\"center\">   <b>    <font color=\"#FF6600\">奉和聖制幸禮部尚書竇希玠宅應制</font>   </b>   <br />   尚書列侯第，外戚近臣家。飛棟臨青綺，回輿轉翠華。   <br />   日交當戶樹，泉漾滿池花。圓頂圖嵩石，方流擁魏沙。   <br />   豫遊今聽履，侍從昔鳴笳。自有天文降，無勞訪海槎。  </p>  <p align=\"center\">   <b>    <font color=\"#FF6600\">奉和幸韋嗣立山莊應制</font>   </b>   <br />   摐金寒野霽，步玉曉山幽。帝幄期松子，臣廬訪葛侯。   <br />   百工徵往夢，七聖扈來遊。斗柄乘時轉，台階捧日留。   <br />   樹重巖籟合，泉迸水光浮。石徑喧朝履，璜溪擁釣舟。   <br />   恩如犯星夜，歡擬濟河秋。不學堯年隱，空令傲許由。  </p>  <p align=\"center\">   <b>    <font color=\"#FF6600\">奉和聖制送張說上集賢學士賜宴得茲字</font>   </b>   <br />   肅肅金殿裡，招賢固在茲。鏘鏘石渠內，序拜亦同時。   <br />   宴錫歡談道，文成貴說詩。用儒今作相，敦學舊為師。   <br />   下際天光近，中來帝渥滋。國朝良史載，能事日論思。  </p>  <p align=\"center\">   <b>    <font color=\"#FF6600\">奉和聖制途經華岳應制</font>   </b>   <br />   朝望蓮華獄，神心就日來。晴觀五千仞，仙掌拓山開。   <br />   受命金符葉，過祥玉瑞陪。霧披乘鹿見，雲起馭龍回。   <br />   偃樹枝封雪，殘碑石冒苔。聖皇惟道契，文字勒巖隈。  </p>  <p align=\"center\">   <b>    <font color=\"#FF6600\">奉和聖制經河上公廟應制</font>   </b>   <br />   河流無日夜，河上有神仙。輦路曾經此，壇場即宛然。   <br />   下疑成洞穴，高若在空煙。善物遺方外，和光繞道邊。   <br />   事因周史得，言與漢王傳。喜屬膺期聖，邦家業又玄。  </p>  <p align=\"center\">   <b>    <font color=\"#FF6600\">奉和聖制答張說出雀鼠谷</font>   </b>   <br />   雨施巡方罷，雲從訓俗回。密途汾水衛，清蹕晉郊陪。   <br />   寒著山邊盡，春當日下來。御祠玄鳥應，仙仗綠楊開。   <br />   作頌音傳雅，觀文色動台。更知西向樂，宸藻協鹽梅。  </p>  <p align=\"center\">   <b>    <font color=\"#FF6600\">奉和恩賜樂遊園宴應制</font>   </b>   <br />   樂遊光地選，酺飲慶天從。座密千官盛，場開百戲容。   <br />   綠塍際山盡，緹幕倚雲重。下上花齊發，周回柳遍濃。   <br />   奪晴紛劍履，喧聽雜歌鐘。日晚銜恩散，堯人並可封。  </p>  <p align=\"center\">   <b>    <font color=\"#FF6600\">恩制尚書省僚宴昆明池同用堯字</font>   </b>   <br />   露渥灑雲霄，天官次斗杓。昆明四十里，空水極晴朝。   <br />   雁似銜紅葉，鯨疑噴海潮。翠山來徹底，白日去回標。   <br />   泳廣漁杈溢，浮深妓舫搖。飽恩皆醉止，合舞共歌堯。  </p>  <p align=\"center\">   <b>    <font color=\"#FF6600\">奉和聖制幸望春宮送朔方大總管張仁但</font>   </b>   <br />   北風吹早雁，日夕渡河飛。氣冷膠應折，霜明草正腓。   <br />   老臣帷幄算，元宰廟堂機。餞飲回仙蹕，臨戎解御衣。   <br />   軍裝乘曉發，師律候春歸。方佇勳庸盛，天詞降紫微。  </p>  <p align=\"center\">   <b>    <font color=\"#FF6600\">奉和聖制登太行山中言志應制</font>   </b>   <br />   北山東入海，馳道上連天。順動三光注，登臨萬象懸。   <br />   俯觀河內邑，平指洛陽川。按蹕夷關險，張旗亙井泉。   <br />   曉巖中警柝，春事下搜田。德重周王問，歌輕漢後傳。   <br />   宸遊鋪令典，睿思起芳年。願以封書奏，迴鑾禪肅然。  </p>  <p align=\"center\">   <b>    <font color=\"#FF6600\">奉和聖制漕橋東送新除岳牧</font>   </b>   <br />   寶賢不遺俊，台閣盡鵷鸞。未若調人切，其如簡帝難。   <br />   上才膺出典，中旨念分官。特以專城貴，深惟列郡安。   <br />   政行思務本，風靡屬勝殘。有令田知急，無分獄在寬。   <br />   至言題睿札，殊渥灑仙翰。詔餞三台降，朝榮萬國歡。   <br />   舉杯臨水發，張樂擁橋觀。式佇東封會，鏘鏘檢玉壇。  </p>  <p align=\"center\">   <b>    <font color=\"#FF6600\">奉和聖制途次舊居應制</font>   </b>   <br />   潞國臨淄邸，天王別駕輿。出潛離隱際，小往大來初。   <br />   東陸行春典，南陽即舊居。約川星罕駐，扶道日旗舒。   <br />   雲覆連行在，風回助掃除。木行城邑望，皋落土田疏。   <br />   昔試邦興後，今過俗徯予。示威寧校獵，崇讓不陳魚。   <br />   府吏趨宸扆，鄉耆捧帝車。帳傾三飲處，閒整六飛餘。   <br />   盛業銘汾鼎，昌期應洛書。願陪歌賦末，留比蜀相如。  </p>  <p align=\"center\">   <b>    <font color=\"#FF6600\">奉和聖制至長春宮登樓望稼穡之作</font>   </b>   <br />   帝跡奚其遠，皇符之所崇。敬時堯務作，盡力禹稱功。   <br />   赫赫惟元後，經營自左馮。變蕪粳稻實，流惡水泉通。   <br />   國阜猶前豹，人疲詎昔熊。黃圖巡沃野，清吹入離宮。   <br />   是閱京坻富，仍觀都邑雄。憑軒一何綺，積溜寫晴空。   <br />   禮節家安外，和平俗在中。見龍垂渭北，辭雁指河東。   <br />   睿思方居鎬，宸遊若飲豐。寧誇子雲從，只為獵扶風。  </p>  <p align=\"center\">   <b>    <font color=\"#FF6600\">利州北佛龕前重於去歲題處作</font>   </b>   <br />   重巖載看美，分塔起層標。蜀守經塗處，巴人作禮朝。   <br />   地疑三界出，空是六塵銷。臥石鋪蒼蘚，行塍覆綠條。   <br />   歲年書有記，非為學題橋。  </p>  <p align=\"center\">   <b>    <font color=\"#FF6600\">閒園即事寄韋侍郎</font>   </b>   <br />   結廬東城下，直望江南山。青靄遠相接，白雲來復還。   <br />   拂筵紅蘚上，開幔綠條間。物應春偏好，情忘趣轉閒。   <br />   憲臣饒美度，聯事惜徂顏。有酒空盈酌，高車不可攀。  </p>  <p align=\"center\">   <b>    <font color=\"#FF6600\">扈從溫泉同紫微黃門群公泛渭川得齊字</font>   </b>   <br />   虹旗映綠荑，春仗漢豐西。侍蹕浮清渭，揚舲降紫泥。   <br />   近臨鈞石地，遙指釣璜溪。岸轉帆飛疾，川平桌舉齊。   <br />   傅舟來是用，軒馭往應迷。興闋菱歌動，沙洲亂夕鷖。  </p>  <p align=\"center\">   <b>    <font color=\"#FF6600\">餞趙尚書攝御史大夫赴朔方軍</font>   </b>   <br />   勁虜欲南窺，揚兵護朔陲。趙堯寧易印，鄧禹即分麾。   <br />   野餞回三傑，軍謀用六奇。雲邊愁出塞，日下愴臨岐。   <br />   拔劍行人舞，揮戈戰馬馳。明年麟閣上，充國畫於斯。  </p>  <p align=\"center\">   <b>    <font color=\"#FF6600\">曉發興州入陳平路</font>   </b>   <br />   旌節指巴岷，年年行且巡。暮來青嶂宿，朝去綠江春。   <br />   魚貫樑緣馬，猿奔樹息人。邑祠猶是漢，溪道即名陳。   <br />   舊史饒遷謫，恆情厭苦辛。寧知報恩者，天子一忠臣。  </p>  <p align=\"center\">   <b>    <font color=\"#FF6600\">同餞陽將軍兼源州都督御史中丞</font>   </b>   <br />   右地接龜沙，中朝任虎牙。然明方改俗，去病不為家。   <br />   將禮登壇盛，軍容出塞華。朔風搖漢鼓，邊馬思胡笳。   <br />   旗合無邀正，冠危有觸邪。當看勞還日，及此御溝花。  </p>  <p align=\"center\">   <b>    <font color=\"#FF6600\">扈從鳳泉和崔黃門喜恩旨解嚴罷圍之作</font>   </b>   <br />   輦路岐山曲，儲胥渭水湄。教成提將鼓，禮備植虞旗。   <br />   不取從畋樂，先流去殺慈。舜韶同舞日，湯祝盡飛時。   <br />   物應陽和施，人知雨露私。何如穆天子，七萃幾勞師。  </p>  <p align=\"center\">   <b>    <font color=\"#FF6600\">秋夜寓直中書呈黃門舅</font>   </b>   <br />   簾櫳上夜鉤，清列聽更籌。忽共雞枝老，還如騎省秋。   <br />   循庭喜三入，對渚憶雙遊。紫紱名初拜，黃縑跡尚留。   <br />   月舒當北幌，雲賦直東樓。恩渥迷天施，童蒙慰我求。   <br />   遲君台鼎節，聞義一承流。  </p>  <p align=\"center\">   <b>    <font color=\"#FF6600\">先是新昌小園期京兆尹一訪兼郎官數子自頃沉痾…成章</font>   </b>   <br />   獨好中林隱，先期上月春。閒花傍戶落，喧鳥逼簷馴。   <br />   寂寞東坡叟，傳呼北里人。在山琴易調，開甕酒歸醇。   <br />   佇望應三接，彌留忽幾旬。不疑丹火變，空負綠條新。   <br />   鬥蟻聞常日，歌龍值此辰。其如眾君子，嘉會阻清塵。  </p>  <p align=\"center\">   <b>    <font color=\"#FF6600\">奉和馬常侍寺中之作</font>   </b>   <br />   怨暑時雲謝，愆陽澤暫偏。鼎陳從祀日，鑰動問刑年。   <br />   絳服龍雩寢，玄冠馬使旋。作霖期傅說，為旱聽周宣。   <br />   河岳陰符啟，星辰暗檄傳。浮涼吹景氣，飛動灑空煙。   <br />   颯颯將秋近，沉沉與暝連。分湍涇水石，合穎雍州田。   <br />   德施超三五，文雄賦十千。及斯何以樂，明主敬人天。  </p>  <p align=\"center\">   <b>    <font color=\"#FF6600\">慈恩寺二月半寓言</font>   </b>   <br />   二月韶春半，三空霽景初。獻來應有受，滅盡竟無餘。   <br />   化跡傳官寺，歸誠謁梵居。殿堂花覆席，觀閣柳垂疏。   <br />   共命枝間鳥，長生水上魚。問津窺彼岸，迷路得真車。   <br />   行密幽關靜，談精俗態祛。稻麻欣所遇，蓬籜愴焉如。   <br />   不駐秦京陌，還題蜀郡輿。愛離方自此，回望獨躕躇。  </p>  <p align=\"center\">   <b>    <font color=\"#FF6600\">餞澤州盧使君赴任</font>   </b>   <br />   聞道降綸書，為邦建彩旟。政憑循吏往，才以貴卿除。   <br />   詞賦良無敵，聲華藹有餘。榮承四岳後，請絕五天初。   <br />   關路通秦壁，城池接晉墟。撰期行子賦，分典列侯居。   <br />   別望喧追餞，離言繫慘舒。平蕪寒蛩亂，喬木夜蟬疏。   <br />   寥泬秋先起，推移月向諸。舊交何以贈，客至待烹魚。  </p>  <p align=\"center\">   <b>    <font color=\"#FF6600\">陳倉別隴州司戶李維深</font>   </b>   <br />   京國自攜手，同途欣解頤。情言正的的，春物宛遲遲。   <br />   忽背雕戎役，旋瞻獲寶祠。蜀城余出守，吳岳爾歸思。   <br />   歡愜更傷此，眷殷殊念茲。揚麾北林徑，跂石南澗湄。   <br />   中作壺觴餞，回添道路悲。數花臨磴日，百草覆田時。   <br />   有美同人意，無為行子辭。酣歌拔劍起，毋是答恩私。  </p>  <p align=\"center\">   <b>    <font color=\"#FF6600\">奉和崔尚書贈大理陸卿鴻臚劉卿見示之作</font>   </b>   <br />   戲藻嘉魚樂，棲梧見鳳飛。類從皆有召，聲應乃無違。   <br />   美價逢時出，奇才選眾稀。避堂貽後政，掃第發前几。   <br />   出曳仙人履，還熏侍女衣。省中何赫奕，庭際滿芳菲。   <br />   吏部端清鑒，丞郎肅紫機。會心歌詠是，回跡宴言非。   <br />   北寺鄰玄闕，南城寫翠微。參差交隱見，彷彿接光輝。   <br />   賓序嘗柔德，刑孚已霽威。巨源林下契，不速自同歸。  </p>  <p align=\"center\">   <b>    <font color=\"#FF6600\">敬和崔尚書大明朝堂雨後望終南山見示之作</font>   </b>   <br />   奕奕輕車至，清晨朝未央。未央在霄極，中路視咸陽。   <br />   委曲漢京近，周回秦塞長。日華動涇渭，天翠合岐梁。   <br />   五丈旌旗色，百層枌橑光。東連歸馬地，南指鬥雞場。   <br />   晴壑照金戺，秋雲含璧璫。由余窺霸國，蕭相奉興王。   <br />   功役隱不見，頌聲存復揚。權宜珍構絕，聖作寶圖昌。   <br />   在德期巢燧，居安法禹湯。塚卿才順美，多士賦成章。   <br />   價重三台俊，名超百郡良。焉知掖垣下，陳力自迷方。  </p>  <p align=\"center\">   <b>    <font color=\"#FF6600\">夜聞故梓州韋使君明當引紼感而成章</font>   </b>   <br />   惻矣南鄰問，冥然東岱幽。里閈寧相杵，朝歎忽遷舟。   <br />   君心惟伯仲，吾人復款遊。對連時亦早，交喜歲才周。   <br />   序發扶陽贈，文因司寇酬。詎期危露盡，相續逝川流。   <br />   臥疾無三弔，居閒有百憂。振風吟鼓夕，明月照帷秋。   <br />   蘚駁題詩館，楊疏奏伎樓。共將歌笑歎，轉為弟兄留。   <br />   感物存如夢，觀生去若浮。余非忘情者，雪涕報林丘。  </p>  <p align=\"center\">   <b>    <font color=\"#FF6600\">御箭連中雙兔</font>   </b>   <br />   宸遊經上苑，羽獵向閒田。狡兔初迷窟，纖驪詎著鞭。   <br />   三驅仍百步，一發遂雙連。影射含霜草，魂消向月弦。   <br />   歡聲動寒木，喜氣滿晴天。那似陳王意，空隨樂府篇。  </p>  <p align=\"center\">   <b>    <font color=\"#FF6600\">奉和聖制過潼津關</font>   </b>   <br />   在德何夷險，觀風復往還。自能同善閉，中路可無關。  </p>  <p align=\"center\">   <b>    <font color=\"#FF6600\">山鷓鴣詞二首</font>   </b>   <br />   玉關征戍久，空閨人獨愁。寒露濕青苔，別來蓬鬢秋。  </p>  <p align=\"center\">人坐青樓晚，鶯語百花時。愁多人易老，斷腸君不知。</p>  <p align=\"center\">   <b>    <font color=\"#FF6600\">汾上驚秋</font>   </b>   <br />   北風吹白雲，萬里渡河汾。心緒逢搖落，秋聲不可聞。  </p>  <p align=\"center\">   <b>    <font color=\"#FF6600\">山驛閒臥即事</font>   </b>   <br />   息燕歸簷靜，飛花落院閒。不愁愁自著，誰道憶鄉關。  </p>  <p align=\"center\">   <b>    <font color=\"#FF6600\">將赴益州題小園壁</font>   </b>   <br />   歲窮惟益老，春至卻辭家。可惜東園樹，無人也作花。  </p>  <p align=\"center\">   <b>    <font color=\"#FF6600\">詠禮部尚書廳後鵲</font>   </b>   <br />   懷印喜將歸，窺巢戀且依。自知棲不定，還欲向南飛。  </p>  <p align=\"center\">   <b>    <font color=\"#FF6600\">詠死兔</font>   </b>   <br />   兔子死蘭彈，持來掛竹竿。試將明鏡照，何異月中看。  </p>  <p align=\"center\">   <b>    <font color=\"#FF6600\">夜宴安樂公主新宅</font>   </b>   <br />   車如流水馬如龍，仙史高台十二重。天上初移衡漢匹，可憐歌舞夜相從。  </p>  <p align=\"center\">   <b>    <font color=\"#FF6600\">侍宴桃花園詠桃花應制</font>   </b>   <br />   桃花灼灼有光輝，無數成蹊點更飛。為見芳林含笑待，遂同溫樹不言歸。  </p>  <p align=\"center\">   <b>    <font color=\"#FF6600\">奉和聖制幸韋嗣立莊應制</font>   </b>   <br />   樹色參差隱翠微，泉流百尺向空飛。傳聞此處投竿住，遂使茲辰扈蹕歸。  </p>  <p align=\"center\">   <b>    <font color=\"#FF6600\">重送舒公</font>   </b>   <br />   散騎金貂服綵衣，松花水上逐春歸。懸知邑里遙相望，事主榮親代所稀。  </p> "}