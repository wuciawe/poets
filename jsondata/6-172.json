{"id":"6-172","content":"   <center>   <b>    <font face=\"標楷體\" size=\"+3\" color=\"#FF6600\">胡曾</font>   </b>   <p>邵陽人。咸通中舉進士，不第，嘗為漢南從事。</p>   <p>    <b>     <font color=\"#FF6600\">草檄答南蠻有詠</font>    </b>    <br />    辭天出塞陣雲空，霧捲霞開萬里通。親受虎符安宇宙，誓將龍劍定英雄。    <br />    殘霜敢冒高懸日，秋葉爭禁大段風。為報南蠻須屏跡，不同蜀將武侯功。   </p>   <p>    <b>     <font color=\"#FF6600\">寒食都門作</font>    </b>    <br />    二年寒食住京華，寓目春風萬萬家。金絡馬銜原上草，玉顏人折路傍花。    <br />    軒車競出紅塵合，冠蓋爭回白日斜。誰念都門兩行淚，故園寥落在長沙。   </p>   <p>    <b>     <font color=\"#FF6600\">薄命妾</font>    </b>    <br />    阿嬌初失漢皇恩，舊賜羅衣亦罷薰。倚枕夜悲金屋雨，捲簾朝泣玉樓雲。    <br />    宮前葉落鴛鴦瓦，架上塵生翡翠裙。龍騎不巡時漸久，長門空掩綠苔紋。   </p>   <p>    <b>     <font color=\"#FF6600\">獨不見</font>    </b>    <br />    玉關一自有氛埃，年少從軍竟未回。門外塵凝張樂榭，水邊香滅按歌台。    <br />    窗殘夜月人何處，簾捲春風燕復來。萬里寂寥音信絕，寸心爭忍不成灰。   </p>   <p>    <b>     <font color=\"#FF6600\">交河塞下曲</font>    </b>    <br />    交河冰薄日遲遲，漢將思家感別離。塞北草生蘇武泣，隴西雲起李陵悲。    <br />    曉侵雉堞烏先覺，春入關山雁獨知。何處疲兵心最苦，夕陽樓上笛聲時。   </p>   <p>    <b>     <font color=\"#FF6600\">車遙遙</font>    </b>    <br />    自從車馬出門朝，便入空房守寂寥。玉枕夜殘魚信絕，金鈿秋盡雁書遙。    <br />    臉邊楚雨臨風落，頭上春雲向日銷。芳草又衰還不至，碧天霜冷轉無憀。   </p>   <p>    <b>     <font color=\"#FF6600\">早發潛水驛謁郎中員外</font>    </b>    <br />    半床秋月一聲雞，萬里行人費馬蹄。青野霧銷凝晉洞，碧山煙散避秦溪。    <br />    樓台稍辨烏城外，更漏微聞鶴柱西。已是大仙憐後進，不應來向武陵迷。   </p>   <p>    <b>     <font color=\"#FF6600\">贈漁者</font>    </b>    <br />    不愧人間萬戶侯，子孫相繼老扁舟。往來南越諳鮫室，生長東吳識蜃樓。    <br />    自為釣竿能遣悶，不因萱草解銷憂。羨君獨得逃名趣，身外無機任白頭。   </p>   <p>    <b>     <font color=\"#FF6600\">自嶺下泛鷁到清遠峽作</font>    </b>    <br />    乘船浮鷁下韶水，絕境方知在嶺南。薜荔雨餘山自黛，蒹葭煙盡島如藍。    <br />    旦遊蕭帝新松寺，夜宿嫦娥桂影潭。不為篋中書未獻，便來茲地結茅庵。   </p>   <p>    <b>     <font color=\"#FF6600\">題周瑜將軍廟</font>    </b>    <br />    共說生前國步難，山川龍戰血漫漫。交鋒魏帝旌旗退，委任君王社稷安。    <br />    庭際雨餘春草長，廟前風起晚光殘。功勳碑碣今何在，不得當時一字看。   </p>   <p>    <b>     <font color=\"#FF6600\">詠史詩‧烏江</font>    </b>    <br />    爭帝圖王勢已傾，八千兵散楚歌聲。烏江不是無船渡，恥向東吳再起兵。   </p>   <p>    <b>     <font color=\"#FF6600\">詠史詩‧章華台</font>    </b>    <br />    茫茫衰草沒章華，因笑靈王昔好奢。台土未乾簫管絕，可憐身死野人家。   </p>   <p>    <b>     <font color=\"#FF6600\">詠史詩‧細腰宮</font>    </b>    <br />    楚王辛苦戰無功，國破城荒霸業空。唯有青春花上露，至今猶泣細腰宮。   </p>   <p>    <b>     <font color=\"#FF6600\">詠史詩‧沙苑</font>    </b>    <br />    馮翊南邊宿霧開，行人一步一裴回。誰知此地凋殘柳，儘是高歡敗後栽。   </p>   <p>    <b>     <font color=\"#FF6600\">詠史詩‧石城</font>    </b>    <br />    古郢雲開白雪樓，漢江還繞石城流。何人知道寥天月，曾向朱門送莫愁。   </p>   <p>    <b>     <font color=\"#FF6600\">詠史詩‧荊山</font>    </b>    <br />    抱玉巖前桂葉稠，碧溪寒水至今流。空山落日猿聲叫，疑是荊人哭未休。   </p>   <p>    <b>     <font color=\"#FF6600\">詠史詩‧陽台</font>    </b>    <br />    楚國城池颯已空，陽台雲雨過無蹤。何人更有襄王夢，寂寂巫山十二重。   </p>   <p>    <b>     <font color=\"#FF6600\">詠史詩‧居延</font>    </b>    <br />    漠漠平沙際碧天，問人云此是居延。停驂一顧猶魂斷，蘇武爭禁十九年。   </p>   <p>    <b>     <font color=\"#FF6600\">詠史詩‧沛宮</font>    </b>    <br />    漢高辛苦事干戈，帝業興隆俊傑多。猶恨四方無壯士，還鄉悲唱大風歌。   </p>   <p>    <b>     <font color=\"#FF6600\">詠史詩‧金谷園</font>    </b>    <br />    一自佳人墜玉樓，繁華東逐洛河流。唯餘金谷園中樹，殘日蟬聲送客愁。   </p>   <p>    <b>     <font color=\"#FF6600\">詠史詩‧湘川</font>    </b>    <br />    虞舜南捐萬乘君，靈妃揮涕竹成紋。不知精魄遊何處，落日瀟湘空白雲。   </p>   <p>    <b>     <font color=\"#FF6600\">詠史詩‧夷門</font>    </b>    <br />    六龍冉冉驟朝昏，魏國賢才杳不存。唯有侯嬴在時月，夜來空自照夷門。   </p>   <p>    <b>     <font color=\"#FF6600\">詠史詩‧黃金台</font>    </b>    <br />    北乘羸馬到燕然，此地何人復禮賢。若問昭王無處所，黃金台上草連天。   </p>   <p>    <b>     <font color=\"#FF6600\">詠史詩‧夷陵</font>    </b>    <br />    夷陵城闕倚朝雲，戰敗秦師縱火焚。何事三千珠履客，不能西御武安君。   </p>   <p>    <b>     <font color=\"#FF6600\">詠史詩‧漢江</font>    </b>    <br />    漢江一帶碧流長，兩岸春風起綠楊。借問膠船何處沒，欲停蘭桌祀昭王。   </p>   <p>    <b>     <font color=\"#FF6600\">詠史詩‧蒼梧</font>    </b>    <br />    有虞龍駕不西還，空委簫韶洞壑間。無計得知陵寢處，愁雲長滿九疑山。   </p>   <p>    <b>     <font color=\"#FF6600\">詠史詩‧陳宮</font>    </b>    <br />    陳國機權未可涯，如何後主恣嬌奢。不知即入宮中井，猶自聽吹玉樹花。   </p>   <p>    <b>     <font color=\"#FF6600\">詠史詩‧南陽</font>    </b>    <br />    世亂英雄百戰餘，孔明方此樂耕鋤。蜀王不自垂三顧，爭得先生出舊廬。   </p>   <p>    <b>     <font color=\"#FF6600\">詠史詩‧即墨</font>    </b>    <br />    即墨門開縱火牛，燕師營裡血波流。固存不得田單術，齊國尋成一土丘。   </p>   <p>    <b>     <font color=\"#FF6600\">詠史詩‧渭濱</font>    </b>    <br />    岸草青青渭水流，子牙曾此獨垂釣。當時未入非熊兆，幾向斜陽歎白頭。   </p>   <p>    <b>     <font color=\"#FF6600\">詠史詩‧五湖</font>    </b>    <br />    東上高山望五湖，雪濤煙浪起天隅。不知范蠡乘舟後，更有功臣繼踵無。   </p>   <p>    <b>     <font color=\"#FF6600\">詠史詩‧易水</font>    </b>    <br />    一旦秦皇馬角生，燕丹歸北送荊卿。行人欲識無窮恨，聽取東流易水聲。   </p>   <p>    <b>     <font color=\"#FF6600\">詠史詩‧長平</font>    </b>    <br />    長平瓦震武安初，趙卒俄成戲鼎魚。四十萬人俱下世，元戎何用讀兵書。   </p>   <p>    <b>     <font color=\"#FF6600\">詠史詩‧西園</font>    </b>    <br />    月滿西園夜未央，金風不動鄴天涼。高情公子多秋興，更領詩人入醉鄉。   </p>   <p>    <b>     <font color=\"#FF6600\">詠史詩‧長沙</font>    </b>    <br />    江上南風起白蘋，長沙城郭異咸秦。故鄉猶自嫌卑濕，何況當時賦鵩人。   </p>   <p>    <b>     <font color=\"#FF6600\">詠史詩‧圯橋</font>    </b>    <br />    廟算張良獨有餘，少年逃難下邳初。逡巡不進泥中履，爭得先生一卷書。   </p>   <p>    <b>     <font color=\"#FF6600\">詠史詩‧銅雀台</font>    </b>    <br />    魏武龍輿逐逝波，高台空按望陵歌。遏雲聲絕悲風起，翻向樽前泣翠娥。   </p>   <p>    <b>     <font color=\"#FF6600\">詠史詩‧東晉</font>    </b>    <br />    石頭城下浪崔嵬，風起聲疑出地雷。何事苻堅太相小，欲投鞭策過江來。   </p>   <p>    <b>     <font color=\"#FF6600\">詠史詩‧吳江</font>    </b>    <br />    子胥今日委東流，吳國明朝亦古丘。大笑夫差諸將相，更無人解守蘇州。   </p>   <p>    <b>     <font color=\"#FF6600\">詠史詩‧函谷關</font>    </b>    <br />    寂寂函關鎖未開，田文車馬出秦來。朱門不養三千客，誰為雞鳴得放回。   </p>   <p>    <b>     <font color=\"#FF6600\">詠史詩‧武關</font>    </b>    <br />    戰國相持竟不休，武關才掩楚王憂。出門若取靈均語，豈作咸陽一死囚。   </p>   <p>    <b>     <font color=\"#FF6600\">詠史詩‧垓下</font>    </b>    <br />    拔山力盡霸圖隳，倚劍空歌不逝騅。明月滿營天似水，那堪回首別虞姬。   </p>   <p>    <b>     <font color=\"#FF6600\">詠史詩‧郴縣</font>    </b>    <br />    義帝南遷路入郴，國亡身死亂山深。不知埋恨窮泉後，幾度西陵片月沉。   </p>   <p>    <b>     <font color=\"#FF6600\">詠史詩‧東海</font>    </b>    <br />    東巡玉輦委泉台，徐福樓船尚未回。自是祖龍先下世，不關無路到蓬萊。   </p>   <p>    <b>     <font color=\"#FF6600\">詠史詩‧故宜城</font>    </b>    <br />    武安南伐勒秦兵，疏鑿功將夏禹並。誰謂長渠千載後，水流猶入故宜城。   </p>   <p>    <b>     <font color=\"#FF6600\">詠史詩‧成都</font>    </b>    <br />    杜宇曾為蜀帝王，化禽飛去舊城荒。年年來叫桃花月，似向春風訴國亡。   </p>   <p>    <b>     <font color=\"#FF6600\">詠史詩‧檀溪</font>    </b>    <br />    三月襄陽綠草齊，王孫相引到檀溪。的盧何處埋龍骨，流水依前繞大堤。   </p>   <p>    <b>     <font color=\"#FF6600\">詠史詩‧青塚</font>    </b>    <br />    玉貌元期漢帝招，誰知西嫁怨天驕。至今青塚愁雲起，疑是佳人恨未銷。   </p>   <p>    <b>     <font color=\"#FF6600\">詠史詩‧李陵台</font>    </b>    <br />    北入單于萬里疆，五千兵敗滯窮荒。英雄不伏蠻夷死，更築高台望故鄉。   </p>   <p>    <b>     <font color=\"#FF6600\">詠史詩‧河梁</font>    </b>    <br />    漢家英傑出皇都，攜手河梁話入胡。不是子卿全大節，也應低首拜單于。   </p>   <p>    <b>     <font color=\"#FF6600\">詠史詩‧軹道</font>    </b>    <br />    漢祖西來秉白旄，子嬰宗廟委波濤。誰憐君有翻身術，解向秦宮殺趙高。   </p>   <p>    <b>     <font color=\"#FF6600\">詠史詩‧漢宮</font>    </b>    <br />    明妃遠嫁泣西風，玉箸雙垂出漢宮。何事將軍封萬戶，卻令紅粉為和戎。   </p>   <p>    <b>     <font color=\"#FF6600\">詠史詩‧豫讓橋</font>    </b>    <br />    豫讓酬恩歲已深，高名不朽到如今。年年橋上行人過，誰有當時國士心。   </p>   <p>    <b>     <font color=\"#FF6600\">詠史詩‧華亭</font>    </b>    <br />    陸機西沒洛陽城，吳國春風草又青。惆悵月中千歲鶴，夜來猶為唳華亭。   </p>   <p>    <b>     <font color=\"#FF6600\">詠史詩‧東山</font>    </b>    <br />    五馬南浮一化龍，謝安入相此山空。不知攜妓重來日，幾樹鶯啼谷口風。   </p>   <p>    <b>     <font color=\"#FF6600\">詠史詩‧殺子谷</font>    </b>    <br />    舉國賢良盡淚垂，扶蘇屈死樹邊時。至今谷口泉嗚咽，猶似秦人恨李斯。   </p>   <p>    <b>     <font color=\"#FF6600\">詠史詩‧馬陵</font>    </b>    <br />    墜葉蕭蕭九月天，驅兵獨過馬陵前。路傍古木蟲書處，記得將軍破敵年。   </p>   <p>    <b>     <font color=\"#FF6600\">詠史詩‧玉門關</font>    </b>    <br />    西戎不敢過天山，定遠功成白馬閒。半夜帳中停燭坐，唯思生入玉門關。   </p>   <p>    <b>     <font color=\"#FF6600\">詠史詩‧滹沱河</font>    </b>    <br />    光武經營業未興，王郎兵革正憑陵。須知後漢功臣力，不及滹沱一片冰。   </p>   <p>    <b>     <font color=\"#FF6600\">詠史詩‧黃河</font>    </b>    <br />    博望沉埋不復旋，黃河依舊水茫然。沿流欲共牛郎語，只得靈槎送上天。   </p>   <p>    <b>     <font color=\"#FF6600\">詠史詩‧鳳凰台</font>    </b>    <br />    秦娥一別鳳凰台，東入青冥更不回。空有玉簫千載後，遺聲時到世間來。   </p>   <p>    <b>     <font color=\"#FF6600\">詠史詩‧五丈原</font>    </b>    <br />    蜀相西驅十萬來，秋風原下久裴回。長星不為英雄住，半夜流光落九垓。   </p>   <p>    <b>     <font color=\"#FF6600\">詠史詩‧平城</font>    </b>    <br />    漢帝西征陷虜塵，一朝圍解議和親。當時已有吹毛劍，何事無人殺奉春。   </p>   <p>    <b>     <font color=\"#FF6600\">詠史詩‧汴水</font>    </b>    <br />    千里長河一旦開，亡隋波浪九天來。錦帆未落干戈起，惆悵龍舟更不回。   </p>   <p>    <b>     <font color=\"#FF6600\">詠史詩‧蘭台宮</font>    </b>    <br />    遲遲春日滿長空，亡國離宮蔓草中。宋玉不憂人事變，從遊那賦大王風。   </p>   <p>    <b>     <font color=\"#FF6600\">詠史詩‧金牛驛</font>    </b>    <br />    山嶺千重擁蜀門，成都別是一乾坤。五丁不鑿金牛路，秦惠何由得併吞。   </p>   <p>    <b>     <font color=\"#FF6600\">詠史詩‧望思台</font>    </b>    <br />    太子銜冤去不回，臨皋從築望思台。至今漢武銷魂處，猶有悲風木上來。   </p>   <p>    <b>     <font color=\"#FF6600\">詠史詩‧邯鄲</font>    </b>    <br />    曉入邯鄲十里春，東風吹下玉樓塵。青娥莫怪頻含笑，記得當年失步人。   </p>   <p>    <b>     <font color=\"#FF6600\">詠史詩‧箕山</font>    </b>    <br />    寂寂箕山春復秋，更無人到此溪頭。棄瓢巖畔中宵月，千古空聞屬許由。   </p>   <p>    <b>     <font color=\"#FF6600\">詠史詩‧會稽山</font>    </b>    <br />    越王兵敗已山棲，豈望全生出會稽。何事夫差無遠慮，更開羅網放鯨鯢。   </p>   <p>    <b>     <font color=\"#FF6600\">詠史詩‧不周山</font>    </b>    <br />    共工爭帝力窮秋，因此捐生觸不周。遂使世間多感客，至今哀怨水東流。   </p>   <p>    <b>     <font color=\"#FF6600\">詠史詩‧虞板</font>    </b>    <br />    悠悠虞板路欹斜，遲日和風簇野花。未省孫陽身沒後，幾多騏驥困鹽車。   </p>   <p>    <b>     <font color=\"#FF6600\">詠史詩‧秦庭</font>    </b>    <br />    楚國君臣草莽間，吳王戈甲未東還。包胥不動咸陽哭，爭得秦兵出武關。   </p>   <p>    <b>     <font color=\"#FF6600\">詠史詩‧延平津</font>    </b>    <br />    延平津路水溶溶，峭壁巍岑一萬重。昨夜七星潭底見，分明神劍化為龍。   </p>   <p>    <b>     <font color=\"#FF6600\">詠史詩‧瑤池</font>    </b>    <br />    阿母瑤池宴穆王，九天仙樂送瓊漿。漫矜八駿行如電，歸到人間國已亡。   </p>   <p>    <b>     <font color=\"#FF6600\">詠史詩‧銅柱</font>    </b>    <br />    一柱高標險塞垣，南蠻不敢犯中原。功成自合分茅土，何事翻銜薏苡冤。   </p>   <p>    <b>     <font color=\"#FF6600\">詠史詩‧關西</font>    </b>    <br />    楊震幽魂下北邙，關西蹤跡遂荒涼。四知美譽留人世，應與乾坤共久長。   </p>   <p>    <b>     <font color=\"#FF6600\">詠史詩‧高陽池</font>    </b>    <br />    古人未遇即銜杯，所貴愁腸得酒開。何事山公持玉節，等閒深入醉鄉來。   </p>   <p>    <b>     <font color=\"#FF6600\">詠史詩‧瀘水</font>    </b>    <br />    五月驅兵入不毛，月明瀘水瘴煙高。誓將雄略酬三顧，豈憚征蠻七縱勞。   </p>   <p>    <b>     <font color=\"#FF6600\">詠史詩‧細柳營</font>    </b>    <br />    文帝鑾輿勞北征，條侯此地整嚴兵。轅門不峻將軍令，今日爭知細柳營。   </p>   <p>    <b>     <font color=\"#FF6600\">詠史詩‧葉縣</font>    </b>    <br />    葉公丘墓已塵埃，雲矗崇墉亦半摧。借問往年龍見日，幾多風雨送將來。   </p>   <p>    <b>     <font color=\"#FF6600\">詠史詩‧杜郵</font>    </b>    <br />    自古功成禍亦侵，武安冤向杜郵深。五湖煙月無窮水，何事遷延到陸沉。   </p>   <p>    <b>     <font color=\"#FF6600\">詠史詩‧柯亭</font>    </b>    <br />    一宿柯亭月滿天，笛亡人沒事空傳。中郎在世無甄別，爭得名垂爾許年。   </p>   <p>    <b>     <font color=\"#FF6600\">詠史詩‧葛陂</font>    </b>    <br />    長房回到葛陂中，人已登真竹化龍。莫道神仙難頓學，嵇生自是不遭逢。   </p>   <p>    <b>     <font color=\"#FF6600\">詠史詩‧博浪沙</font>    </b>    <br />    嬴政鯨吞六合秋，削平天下虜諸侯。山東不是無公子，何事張良獨報仇。   </p>   <p>    <b>     <font color=\"#FF6600\">詠史詩‧隴西</font>    </b>    <br />    乘春來到隴山西，隗氏城荒碧草齊。好笑王元不量力，函關那受一丸泥。   </p>   <p>    <b>     <font color=\"#FF6600\">詠史詩‧白帝城</font>    </b>    <br />    蜀江一帶向東傾，江上巍峨白帝城。自古山河歸聖主，子陽虛共漢家爭。   </p>   <p>    <b>     <font color=\"#FF6600\">詠史詩‧牛渚</font>    </b>    <br />    溫嶠南歸輟桌晨，燃犀牛渚照通津。誰知萬丈洪流下，更有朱衣躍馬人。   </p>   <p>    <b>     <font color=\"#FF6600\">詠史詩‧朝歌</font>    </b>    <br />    長嗟墨翟少風流，急管繁弦似寇仇。若解聞韶知肉味，朝歌欲到肯回頭。   </p>   <p>    <b>     <font color=\"#FF6600\">詠史詩‧谷口</font>    </b>    <br />    一旦天真逐水流，虎爭龍戰為諸侯。子真獨有煙霞趣，谷口耕鋤到白頭。   </p>   <p>    <b>     <font color=\"#FF6600\">詠史詩‧武陵溪</font>    </b>    <br />    一溪春水徹雲根，流出桃花片片新。若道長生是虛語，洞中爭得有秦人。   </p>   <p>    <b>     <font color=\"#FF6600\">詠史詩‧大澤</font>    </b>    <br />    白蛇初斷路人通，漢祖龍泉血刃紅。不是咸陽將瓦解，素靈那哭月明中。   </p>   <p>    <b>     <font color=\"#FF6600\">詠史詩‧澠池</font>    </b>    <br />    日照荒城芳草新，相如曾此挫強秦。能令百二山河主，便作樽前擊缶人。   </p>   <p>    <b>     <font color=\"#FF6600\">詠史詩‧峴山</font>    </b>    <br />    曉日登臨感晉臣，古碑零落峴山春。松間殘露頻頻滴，酷似當時墮淚人。   </p>   <p>    <b>     <font color=\"#FF6600\">詠史詩‧滎陽</font>    </b>    <br />    漢祖東征屈未伸，滎陽失律紀生焚。當時天下方龍戰，誰為將軍作誄文。   </p>   <p>    <b>     <font color=\"#FF6600\">詠史詩‧長城</font>    </b>    <br />    祖舜宗堯自太平，秦皇何事苦蒼生。不知禍起蕭牆內，虛築防胡萬里城。   </p>   <p>    <b>     <font color=\"#FF6600\">詠史詩‧赤壁</font>    </b>    <br />    烈火西焚魏帝旗，周郎開國虎爭時。交兵不假揮長劍，已挫英雄百萬師。   </p>   <p>    <b>     <font color=\"#FF6600\">詠史詩‧田橫墓</font>    </b>    <br />    古墓崔巍約路岐，歌傳薤露到今時。也知不去朝黃屋，只為曾烹酈食其。   </p>   <p>    <b>     <font color=\"#FF6600\">詠史詩‧青門</font>    </b>    <br />    漢皇提劍滅咸秦，亡國諸侯儘是臣。唯有東陵守高節，青門甘作種瓜人。   </p>   <p>    <b>     <font color=\"#FF6600\">詠史詩‧姑蘇台</font>    </b>    <br />    吳王恃霸棄雄才，貪向姑蘇醉醁醅。不覺錢塘江上月，一宵西送越兵來。   </p>   <p>    <b>     <font color=\"#FF6600\">詠史詩‧息城</font>    </b>    <br />    息亡身入楚王家，回首春風一面花。感舊不言長掩淚，只應翻恨有容華。   </p>   <p>    <b>     <font color=\"#FF6600\">詠史詩‧上蔡</font>    </b>    <br />    上蔡東門狡兔肥，李斯何事忘南歸。功成不解謀身退，直待雲陽血染衣。   </p>   <p>    <b>     <font color=\"#FF6600\">詠史詩‧武昌</font>    </b>    <br />    王浚戈鋋發上流，武昌鴻業土崩秋。思量鐵鎖真兒戲，誰為吳王畫此籌。   </p>   <p>    <b>     <font color=\"#FF6600\">詠史詩‧鴻溝</font>    </b>    <br />    虎倦龍疲白刃秋，兩分天下指鴻溝。項王不覺英雄挫，欲向彭門醉玉樓。   </p>   <p>    <b>     <font color=\"#FF6600\">詠史詩‧褒城</font>    </b>    <br />    恃寵嬌多得自由，驪山舉火戲諸侯。只知一笑傾人國，不覺胡塵滿玉樓。   </p>   <p>    <b>     <font color=\"#FF6600\">詠史詩‧金陵</font>    </b>    <br />    侯景長驅十萬人，可憐梁武坐蒙塵。生前不得空王力，徒向金田自捨身。   </p>   <p>    <b>     <font color=\"#FF6600\">詠史詩‧洛陽（一作司空圖詩）</font>    </b>    <br />    石勒童年有戰機，洛陽長嘯倚門時。晉朝不是王夷甫，大智何由得預知。   </p>   <p>    <b>     <font color=\"#FF6600\">詠史詩‧番禺</font>    </b>    <br />    重岡復嶺勢崔巍，一卒當關萬卒回。不是大夫多辨說，尉他爭肯築朝台。   </p>   <p>    <b>     <font color=\"#FF6600\">詠史詩‧汨羅</font>    </b>    <br />    襄王不用直臣籌，放逐南來澤國秋。自向波間葬魚腹，楚人徒倚濟川舟。   </p>   <p>    <b>     <font color=\"#FF6600\">詠史詩‧彭澤</font>    </b>    <br />    英傑那堪屈下僚，便栽門柳事蕭條。鳳凰不共雞爭食，莫怪先生懶折腰。   </p>   <p>    <b>     <font color=\"#FF6600\">詠史詩‧涿鹿</font>    </b>    <br />    涿鹿茫茫白草秋，軒轅曾此破蚩尤。丹霞遙映祠前水，疑是成川血尚流。   </p>   <p>    <b>     <font color=\"#FF6600\">詠史詩‧洞庭</font>    </b>    <br />    五月扁舟過洞庭，魚龍吹浪水雲腥。軒轅黃帝今何在，回首巴山蘆葉青。   </p>   <p>    <b>     <font color=\"#FF6600\">詠史詩‧嶓塚</font>    </b>    <br />    夏禹崩來一萬秋，水從嶓塚至今流。當時若訴胼胝苦，更使何人別九州。   </p>   <p>    <b>     <font color=\"#FF6600\">詠史詩‧塗山</font>    </b>    <br />    大禹塗山御座開，諸侯玉帛走如雷。防風謾有專車骨，何事茲辰最後來。   </p>   <p>    <b>     <font color=\"#FF6600\">詠史詩‧商郊</font>    </b>    <br />    鶯囀商郊百草新，殷湯遺跡在荒榛。誰知繼桀為天子，便是當初祝網人。   </p>   <p>    <b>     <font color=\"#FF6600\">詠史詩‧傅巖</font>    </b>    <br />    巖前版築不求伸，方寸那希據要津。自是武丁安寢夜，一宵宮裡夢賢人。   </p>   <p>    <b>     <font color=\"#FF6600\">詠史詩‧鉅橋</font>    </b>    <br />    積粟成塵竟不開，誰知拒諫剖賢才。武王兵起無人敵，遂作商郊一聚灰。   </p>   <p>    <b>     <font color=\"#FF6600\">詠史詩‧首陽山</font>    </b>    <br />    孤竹夷齊恥戰爭，望塵遮道請休兵。首陽山倒為平地，應始無人說姓名。   </p>   <p>    <b>     <font color=\"#FF6600\">詠史詩‧孟津</font>    </b>    <br />    秋風颯颯孟津頭，立馬沙邊看水流。見說武王東渡日，戎衣曾此叱陽侯。   </p>   <p>    <b>     <font color=\"#FF6600\">詠史詩‧流沙</font>    </b>    <br />    七雄戈戟亂如麻，四海無人得坐家。老氏卻思天竺住，便將徐甲去流沙。   </p>   <p>    <b>     <font color=\"#FF6600\">詠史詩‧鄧城</font>    </b>    <br />    鄧侯城壘漢江干，自謂深根百世安。不用三甥謀楚計，臨危方覺噬臍難。   </p>   <p>    <b>     <font color=\"#FF6600\">詠史詩‧召陵</font>    </b>    <br />    小白匡周入楚郊，楚王雄霸亦咆哮。不思管仲為謀主，爭取言征縮酒茅。   </p>   <p>    <b>     <font color=\"#FF6600\">詠史詩‧綿山</font>    </b>    <br />    親在要君召不來，亂山重疊使空回。如何堅執尤人意，甘向巖前作死灰。   </p>   <p>    <b>     <font color=\"#FF6600\">詠史詩‧魯城</font>    </b>    <br />    魯公城闕已丘墟，荒草無由認玉除。因笑臧孫才智少，東門鐘鼓祀鶢鶋。   </p>   <p>    <b>     <font color=\"#FF6600\">詠史詩‧驌驦陂</font>    </b>    <br />    行行西至一荒陂，因笑唐公不見機。莫惜驌驦輸令尹，漢東宮闕早時歸。   </p>   <p>    <b>     <font color=\"#FF6600\">詠史詩‧夾谷</font>    </b>    <br />    夾谷鶯啼三月天，野花芳草整相鮮。來時不見侏儒死，空笑齊人失措年。   </p>   <p>    <b>     <font color=\"#FF6600\">詠史詩‧吳宮</font>    </b>    <br />    草長黃池千里餘，歸來宗廟已丘墟。出師不聽忠臣諫，徒恥窮泉見子胥。   </p>   <p>    <b>     <font color=\"#FF6600\">詠史詩‧摩笄山</font>    </b>    <br />    春草綿綿岱日低，山邊立馬看摩笄。黃鶯也解追前事，來向夫人死處啼。   </p>   <p>    <b>     <font color=\"#FF6600\">詠史詩‧房陵</font>    </b>    <br />    趙王一旦到房陵，國破家亡百恨增。魂斷叢台歸不得，夜來明月為誰升。   </p>   <p>    <b>     <font color=\"#FF6600\">詠史詩‧濮水</font>    </b>    <br />    青春行役思悠悠，一曲汀蒲濮水流。正見塗中龜曳尾，令人特地感莊周。   </p>   <p>    <b>     <font color=\"#FF6600\">詠史詩‧柏舉</font>    </b>    <br />    野田極目草茫茫，吳楚交兵此路傍。誰料伍員入郢後，大開陵寢撻平王。   </p>   <p>    <b>     <font color=\"#FF6600\">詠史詩‧望夫山</font>    </b>    <br />    一上青山便化身，不知何代怨離人。古來節婦皆銷朽，獨爾不為泉下塵。   </p>   <p>    <b>     <font color=\"#FF6600\">詠史詩‧金義嶺</font>    </b>    <br />    鑿開山嶺引湘波，上去昭回不較多。無限鵲臨橋畔立，適來天道過天河。   </p>   <p>    <b>     <font color=\"#FF6600\">詠史詩‧云云亭</font>    </b>    <br />    一上高亭日正晡，青山重疊片雲無。萬年松樹不知數，若個虯枝是大夫。   </p>   <p>    <b>     <font color=\"#FF6600\">詠史詩‧阿房宮</font>    </b>    <br />    新建阿房壁未乾，沛公兵已入長安。帝王苦竭生靈力，大業沙崩固不難。   </p>   <p>    <b>     <font color=\"#FF6600\">詠史詩‧沙丘</font>    </b>    <br />    年年遊覽不曾停，天下山川欲遍經。堪笑沙丘才過處，鑾輿風過鮑魚腥。   </p>   <p>    <b>     <font color=\"#FF6600\">詠史詩‧咸陽</font>    </b>    <br />    一朝閻樂統群凶，二世朝廷掃地空。唯有渭川流不盡，至今猶繞望夷宮。   </p>   <p>    <b>     <font color=\"#FF6600\">詠史詩‧廢丘山</font>    </b>    <br />    此水雖非禹鑿開，廢丘山下重縈迴。莫言只解東流去，曾使章邯自殺來。   </p>   <p>    <b>     <font color=\"#FF6600\">詠史詩‧廣武山</font>    </b>    <br />    數罪楚師應奪氣，底須多論破深艱。倉皇鬥智成何語，遺笑當時廣武山。   </p>   <p>    <b>     <font color=\"#FF6600\">詠史詩‧長安</font>    </b>    <br />    關東新破項王歸，赤幟悠揚日月旗。從此漢家無敵國，爭教彭越受誅夷。   </p>   <p>    <b>     <font color=\"#FF6600\">詠史詩‧鴻門</font>    </b>    <br />    項籍鷹揚六合晨，鴻門開宴賀亡秦。樽前若取謀臣計，豈作陰陵失路人。   </p>   <p>    <b>     <font color=\"#FF6600\">詠史詩‧漢中</font>    </b>    <br />    荊棘蒼蒼漢水湄，將壇煙草覆餘基。適來投石空江上，猶似龍顏納諫時。   </p>   <p>    <b>     <font color=\"#FF6600\">詠史詩‧泜水</font>    </b>    <br />    韓信經營按鏌玡，臨戎叱吒有誰加。猶疑轉戰逢勍敵，更向軍中問左車。   </p>   <p>    <b>     <font color=\"#FF6600\">詠史詩‧雲夢</font>    </b>    <br />    漢祖聽讒不可防，偽遊韓信果罹殃。十處辛苦平天下，何事生擒入帝鄉。   </p>   <p>    <b>     <font color=\"#FF6600\">詠史詩‧高陽</font>    </b>    <br />    路入高陽感酈生，逢時長揖便論兵。最憐伏軾東遊日，下盡齊王七十城。   </p>   <p>    <b>     <font color=\"#FF6600\">詠史詩‧四皓廟</font>    </b>    <br />    四皓忘機飲碧松，石巖雲殿隱高蹤。不知俱出龍樓後，多在商山第幾重。   </p>   <p>    <b>     <font color=\"#FF6600\">詠史詩‧霸陵</font>    </b>    <br />    原頭日落雪邊雲，猶放韓盧逐兔群。況是四方無事日，霸陵誰識舊將軍。   </p>   <p>    <b>     <font color=\"#FF6600\">詠史詩‧昆明池</font>    </b>    <br />    欲出昆明萬里師，漢皇習戰此穿池。如何一面圖攻取，不念生靈氣力疲。   </p>   <p>    <b>     <font color=\"#FF6600\">詠史詩‧回中</font>    </b>    <br />    武皇無路及昆丘，青鳥西沈隴樹秋。欲問生前躬祀日，幾煩龍駕到涇州。   </p>   <p>    <b>     <font color=\"#FF6600\">詠史詩‧東門</font>    </b>    <br />    何人知足反田廬，玉管東門餞二疏。豈是不榮天子祿，後賢那使久閒居。   </p>   <p>    <b>     <font color=\"#FF6600\">詠史詩‧射熊館</font>    </b>    <br />    漢帝荒唐不解憂，大誇田獵廢農收。子雲徒獻長楊賦，肯念高皇沐雨秋。   </p>   <p>    <b>     <font color=\"#FF6600\">詠史詩‧昆陽</font>    </b>    <br />    師克由來在協和，蕭王兵馬固無多。誰知大敵昆陽敗，卻笑前朝困楚歌。   </p>   <p>    <b>     <font color=\"#FF6600\">詠史詩‧七里灘</font>    </b>    <br />    七里青灘映碧層，九天星象感嚴陵。釣魚台上無絲竹，不是高人誰解登。   </p>   <p>    <b>     <font color=\"#FF6600\">詠史詩‧穎川</font>    </b>    <br />    古賢高尚不爭名，行止由來動杳冥。今日浪為千里客，看花慚上德星亭。   </p>   <p>    <b>     <font color=\"#FF6600\">詠史詩‧江夏</font>    </b>    <br />    黃祖才非長者儔，禰衡珠碎此江頭。今來鸚鵡洲邊過，惟有無情碧水流。   </p>   <p>    <b>     <font color=\"#FF6600\">詠史詩‧官渡</font>    </b>    <br />    本初屈指定中華，官渡相持勒虎牙。若使許攸財用足，山河爭得屬曹家。   </p>   <p>    <b>     <font color=\"#FF6600\">詠史詩‧灞岸</font>    </b>    <br />    長安城外白雲秋，蕭索悲風灞水流。因想漢朝離亂日，仲宣從此向荊州。   </p>   <p>    <b>     <font color=\"#FF6600\">詠史詩‧濡須橋</font>    </b>    <br />    徒向濡須欲受降，英雄才略獨無雙。天心不與金陵便，高步何由得渡江。   </p>   <p>    <b>     <font color=\"#FF6600\">詠史詩‧豫州</font>    </b>    <br />    策馬行行到豫州，祖生寂寞水空流。當時更有三年壽，石勒尋為關下囚。   </p>   <p>    <b>     <font color=\"#FF6600\">詠史詩‧八公山</font>    </b>    <br />    苻堅舉國出西秦，東晉危如累卵晨。誰料此山諸草木，盡能排難化為人。   </p>   <p>    <b>     <font color=\"#FF6600\">詠史詩‧下第</font>    </b>    <br />    翰苑何時休嫁女，文昌早晚罷生兒。上林新桂年年發，不許平人折一枝。   </p>   <p>    <b>     <font color=\"#FF6600\">詠史詩‧贈薛濤（一作王建詩）</font>    </b>    <br />    萬里橋邊女校書，枇杷花下閉門居。掃眉才子知多少，管領春風總不如。   </p>  </center> "}