{"id":"7-625","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">程垓</font>   </b>  </div>  <p align=\"center\">字正伯，號書舟。眉山（今屬四川）人。生卒年不詳。孝宗淳   <br />   熙間曾遊臨安。光宗時尚未仕宦。楊慎《詞品》稱程垓為〔東   <br />   坡之中表也〕。但程垓成年時，東坡卒已久，其誤甚明。毛晉   <br />   《書舟詞跋》及《四庫全書總目》亦沿楊慎之誤。近人況周頤   <br />   《蕙風詞話》卷四考辨甚詳。  </p>  <p align=\"center\">   <b>    <font color=\"#FF6600\">滿江紅‧憶別</font>   </b>   <br />   門掩垂楊，寶香度、翠簾重疊。春寒在，羅衣初試，素肌猶怯。   <br />   薄靄籠花天欲暮，小風送角聲初咽。但獨褰、幽幌悄無言，傷初別。   <br />   衣上雨，眉間月。滴不盡，顰空切。羨棲梁歸燕，入簾雙蝶。   <br />   愁緒多於花絮亂，柔腸過丁香結。問甚時、重理錦囊書，從頭說。  </p>  <p align=\"center\">   <b>    <font color=\"#FF6600\">滿江紅</font>   </b>   <br />   水遠山明，秋容淡、不禁搖落。況正是、樓臺高處，晚涼猶薄。   <br />   月在衣裳風在袖，冰生枕簟香生幕。算四時、佳處是清秋，須行樂。   <br />   東籬下，西窗角。尋舊菊，催新酌。笑廣平何事，對秋蕭索。   <br />   搖葉聲聲深院宇，折荷寸寸閑池閣。待歸來、閑把木犀花，重熏卻。  </p>  <p align=\"center\">   <b>    <font color=\"#FF6600\">最高樓</font>   </b>   <br />   舊時心事，說著兩眉羞。長記得、憑肩遊。   <br />   緗裙羅襪桃花岸，薄衫輕扇杏花樓。幾番行，幾番醉，幾番留。   <br />   也誰料、春風吹已斷。又誰料、春風吹已斷。又誰料、朝雲飛亦散。   <br />   天易老，恨難酬。蜂兒不解知人苦，燕兒不解說人愁。   <br />   舊情懷，消不盡，幾時休。  </p>  <p align=\"center\">   <b>    <font color=\"#FF6600\">南浦</font>   </b>   <br />   金鴨懶熏香，向晚來春酲，一枕無緒。濃綠漲瑤窗，東風外、吹盡亂紅飛絮。   <br />   無言佇立，斷腸惟有流鶯語。碧雲欲暮，空惆悵，韶華一時虛度。   <br />   追思舊日心情，記題葉西樓，吹花南浦。老去覺歡疏，傷春恨，都付斷雲殘雨。   <br />   黃昏院落，問誰猶在憑欄處。可堪杜宇，空只解聲聲，催他春去。  </p>  <p align=\"center\">   <b>    <font color=\"#FF6600\">攤破江城子</font>   </b>   <br />   娟娟霜月又侵門。對黃昏。怯黃昏。愁把梅花，獨自泛清樽。   <br />   酒又難禁花又惱，漏聲遠，一更更，總斷魂。   <br />   斷魂。斷魂。不堪聞。被半溫。香半溫。睡也睡也，睡不穩、誰與溫存。   <br />   只有床前、紅獨伴啼痕。一夜無眠連曉角，人瘦也，比梅花，瘦幾分。  </p>  <p align=\"center\">   <b>    <font color=\"#FF6600\">木蘭花慢</font>   </b>   <br />   倩嬌鶯奼燕，說不盡、此時情。正小院春闌，芳園晝鎖，人去花零。   <br />   憑高試回望眼，奈遙山遠水隔重雲。誰遣風狂雨橫，便教無計留春。   <br />   誰知雁杳與鴻冥。自難寄丁寧。縱柳院顰深，桃門笑在，知屬何人。   <br />   衣篝幾回忘了，奈殘香、猶有舊時熏。空使風頭捲絮，為他飄蕩花城。  </p>  <p align=\"center\">   <b>    <font color=\"#FF6600\">八聲甘州</font>   </b>   <br />   問東君、既解遣花開，不合放花飛。念春風枝上，一分花減，一半春歸。   <br />   忍見千紅萬翠，容易漲桃溪。花自隨流水，無計追隨。   <br />   不忍憑高南望，記舊時行處，芳意菲菲。歎年來春減，花與故人非。   <br />   總使、梁園賦在，奈長卿、老去亦何為。空搔首，亂雲堆裡，立盡斜暉。  </p>  <p align=\"center\">   <b>    <font color=\"#FF6600\">洞庭春色</font>   </b>   <br />   錦字親裁，淚巾偷浥，細說舊時。   <br />   記笑桃門巷，妝窺寶靨，弄花庭前，香濕羅衣。   <br />   幾度相隨遊冶去，任月細風尖猶未歸。多少事，有垂楊眼見，紅燭心知。   <br />   如今事都過也，但贏得、雙鬢成絲。   <br />   歎半妝紅豆，相思有分，兩分青鏡，重合難期。   <br />   惆悵一春飛絮，夢悠揚教人分付誰。銷魂處，又梨花雨暗，半掩重扉。  </p>  <p align=\"center\">   <b>    <font color=\"#FF6600\">四代好</font>   </b>   <br />   翠幕東風早。蘭窗夢，又被鶯聲驚覺。起來空對，平階弱絮，滿庭芳草。   <br />   厭厭未忺懷抱。記柳外、人家曾到。憑畫欄、那更春好、花好、酒好、人好。   <br />   春好尚恐闌珊，花好又怕，飄零難保。直饒酒好。酒好、未抵意中人好。   <br />   相逢盡拚醉倒。況人與、才情未老。又豈關、春去春來，花愁花惱。  </p>  <p align=\"center\">   <b>    <font color=\"#FF6600\">水龍吟</font>   </b>   <br />   夜來風雨匆匆，故園定是花無幾。愁多愁極，等閒孤負，一年芳意。   <br />   柳困花慵，杏青梅小，對人容易。算好春長在，好花長見，元只是、人憔悴。   <br />   回首池南舊事。恨星星、不堪重記。如今但有，看花老眼，傷時清淚。   <br />   不怕逢花瘦，只愁怕、老來風味。待繁紅亂處，留雲借月，也須拚醉。  </p>  <p align=\"center\">   <b>    <font color=\"#FF6600\">玉漏遲</font>   </b>   <br />   一春渾不見，那堪又是，花飛時節。忍對危欄數曲，暮雲千疊。   <br />   門外星星柳眼，看還似、當時風月。愁萬結。憑誰為我，殷勤低說。   <br />   不是慣卻春心，奈新燕傳情，舊鶯饒舌。冷篆餘香，莫放等閒消歇。   <br />   縱使繁緗褪盡，猶有酴醾堪折。魂夢切。如今不奈，飛來蝴蝶。  </p>  <p align=\"center\">   <b>    <font color=\"#FF6600\">折紅英</font>   </b>   <br />   桃花暖。楊花亂。可憐朱戶春強半。長記憶。   <br />   探芳日。笑憑郎肩，殢紅偎碧。惜惜惜。   <br />   春宵短。離腸斷。淚痕長向東風滿。憑青翼。   <br />   問消息。花謝春歸，幾時來得。憶憶憶。  </p>  <p align=\"center\">   <b>    <font color=\"#FF6600\">上平西‧惜春</font>   </b>   <br />   愛春歸，憂春去，為春忙。旋點檢、雨障雲妨。   <br />   遮紅護綠，翠幃羅幕任高張。海棠明月杏花天，更惜濃芳。   <br />   喚鶯吟，招蝶拍，迎柳舞，倩桃妝。盡喚起、萬籟笙簧。   <br />   一觴一詠，盡教陶寫繡心腸。笑他人世漫嬉遊，擁翠偎香。  </p>  <p align=\"center\">   <b>    <font color=\"#FF6600\">瑤階草</font>   </b>   <br />   空山子規叫，月破黃昏冷。簾幕風輕，綠暗紅又盡。   <br />   自從別後，粉銷香膩，一春成病。那堪晝閑日永。   <br />   恨難整。起來無語，綠萍破處池光淨。悶理殘妝，照花獨自憐瘦影。   <br />   睡來又怕，飲來越醉，醒來卻悶。看誰似我孤令。  </p>  <p align=\"center\">   <b>    <font color=\"#FF6600\">碧牡丹</font>   </b>   <br />   睡起情無著。曉雨盡，春寒弱。酒盞飄零，幾日頓疏行樂。   <br />   試數花枝，問此情何若。為誰開，為誰落。   <br />   正愁卻。不是花情薄。花元笑人蕭索。舊觀千紅，至今冷夢難託。   <br />   燕麥春風，更幾人驚覺。對花羞，為花惡。  </p>  <p align=\"center\">   <b>    <font color=\"#FF6600\">滿庭芳‧時在臨安晚秋登臨</font>   </b>   <br />   南月驚烏，西風破雁，又是秋滿平湖。採蓮人盡，寒色戰菰蒲。   <br />   舊信江南好景，一萬里、輕覓蓴鱸。誰知道，吳儂未識，蜀客已情孤。   <br />   憑高，增悵望，湘雲盡處，都是平蕪。問故鄉何日，重見吾廬。   <br />   縱有荷紉芰制，終不似、菊短籬疏。歸情遠，三更雨夢，依舊繞庭梧。  </p>  <p align=\"center\">   <b>    <font color=\"#FF6600\">念奴嬌</font>   </b>   <br />   秋風秋雨，正黃昏、供斷一窗愁絕。帶減衣寬誰念我，難忍重城離別。   <br />   轉枕褰帷，挑燈整被，總是相思切。知他別後，負人多少風月。   <br />   不是怨極愁濃，只愁重見了，相思難說。料得新來魂夢裡，不管飛來蝴蝶。   <br />   排悶人間，寄愁天上，終有歸時節。如今無奈，亂雲依舊千疊。  </p>  <p align=\"center\">   <b>    <font color=\"#FF6600\">雪獅兒</font>   </b>   <br />   斷雲低晚，輕煙帶暝，風驚羅幕。數點梅花，香倚雪窗搖落。   <br />   紅爐對謔。正酒面、瓊酥初削。雲屏暖，不知門外，月寒風惡。   <br />   迤邐慵雲半掠。笑盈盈、閑弄寶箏弦索。暖極生春，已向橫波先覺。   <br />   花嬌柳弱。漸倚醉、要人摟著。低告託。早把被香熏卻。  </p>  <p align=\"center\">   <b>    <font color=\"#FF6600\">摸魚兒</font>   </b>   <br />   掩淒涼、黃昏庭院，角聲何處嗚咽。矮窗曲屋風燈冷，還是苦寒時節。   <br />   凝佇切。念翠被熏籠，夜夜成虛設。倚欄愁絕。   <br />   聽鳳竹聲中，犀影帳外，簌簌釀寒輕雪。   <br />   傷心處，卻憶當年輕別。梅花滿院初發。吹香弄蕊無人見，惟有暮雲千疊。   <br />   情未徹。又誰料而今，好夢分胡越。不堪重說。   <br />   但記得當初，重門鎖處，猶有夜深月。  </p>  <p align=\"center\">   <b>    <font color=\"#FF6600\">閨怨無悶</font>   </b>   <br />   天與多才，不合更與，殢柳憐花情分，甚總為才情，惱人方寸。   <br />   早是春殘花褪。也不料、一春都成病。自失笑，因甚腰圍半減，珠淚頻搵。   <br />   難省。也怨天、也自恨。怎免千般思忖。倩人說與，又卻不忍。   <br />   拚了一生愁悶。又只恐、愁多無人問。到這裡，天也憐人，看他穩也不穩。  </p>  <p align=\"center\">   <b>    <font color=\"#FF6600\">孤雁兒</font>   </b>   <br />   在家不覺窮冬好。向客裡、方知道。   <br />   故園梅花正開時，記得清樽頻倒。高燒紅蠟，暖熏羅幌，一任花枝惱。   <br />   如今客裡傷懷抱。忍雙鬢、隨花老。   <br />   小窗獨自對黃昏，只有月華飛到。假饒真個，雁書頻寄，何以歸來早。  </p>  <p align=\"center\">   <b>    <font color=\"#FF6600\">孤雁兒‧有尼從人而復出者，戲用張子野事賦此</font>   </b>   <br />   雙鬢乍綰橫波溜。記當日、香心透。誰教容易逐雞飛，輸卻春風先手。   <br />   天公元也，管人憔悴，放出花枝瘦。   <br />   幾宵和月來相就。問何事、春山斗。只應深院鎖嬋娟，枉卻嬌花時候。   <br />   何時為我，小梯橫閣，試約黃昏後。  </p>  <p align=\"center\">   <b>    <font color=\"#FF6600\">意難忘</font>   </b>   <br />   花擁鴛房。記嚲肩髻小，約鬢眉長。輕身翻燕舞，低語轉鶯簧。   <br />   相見處，便難忘。肯親度瑤觴。向夜闌，歌翻郢曲，帶換韓香。   <br />   別來音信難將。似雲收楚峽，雨散巫陽。相逢情有在，不語意難量。   <br />   些個事，斷人腸。怎禁得悽惶。待與伊、移根換葉，試又何妨。  </p>  <p align=\"center\">   <b>    <font color=\"#FF6600\">一叢花</font>   </b>   <br />   傷春時候一憑欄。何況別離難。東風只解催人去，也不道、鶯老花殘。   <br />   青箋未約，紅綃忍淚，無計鎖征鞍。   <br />   寶釵瑤鈿一時閑。此恨苦天慳。如今直恁拋人去，也不念、人瘦衣寬。   <br />   歸來忍見，重樓淡月，依舊五更寒。  </p>  <p align=\"center\">   <b>    <font color=\"#FF6600\">驀山溪</font>   </b>   <br />   老來風味，是事都無可。只愛小書舟，剩圍著、琅玕幾個。   <br />   呼風約月，隨分樂生涯，不羨富，不憂貧，不怕烏蟾墮。   <br />   三杯徑醉，轉覺乾坤大。醉後百篇詩，盡從他、龍吟鶴和。   <br />   升沈萬事，還與本來天，青雲上，白雲間，一任安排我。  </p>  <p align=\"center\">   <b>    <font color=\"#FF6600\">滿江紅</font>   </b>   <br />   葺屋為舟，身便是、煙波釣客。況人間元似，泛家浮宅。   <br />   秋晚雨聲篷背穩，夜深月影窗櫺白。更滿船詩酒滿船書，隨意索。   <br />   也不怕，雲濤隔。也不怕，風帆側。但獨醒還睡，自歌還拍。   <br />   臥後從教鰍鱔舞，醉來一任乾坤窄。恐有時、撐向大江頭，占風色。  </p>  <p align=\"center\">   <b>    <font color=\"#FF6600\">小桃紅</font>   </b>   <br />   不恨殘花妥。不恨殘春破。只恨流光，一年一度，又催新火。   <br />   縱青天白日繫長繩，也留春得麼。   <br />   花院重教鎖。春事從教過。燒筍園林，嘗梅台榭，有何不可。   <br />   已安排、珍簟小胡床，待日長閑坐。  </p>  <p align=\"center\">   <b>    <font color=\"#FF6600\">芭蕉雨</font>   </b>   <br />   雨過涼生藕葉。晚庭消盡暑，渾無熱。枕簟不勝香滑。   <br />   爭奈寶帳情生，金樽意愜。   <br />   玉人何處夢蝶。思一見冰雪。須寫個帖兒、丁甯說。   <br />   試問道、肯來麼，今夜小院無人，重樓有月。  </p>  <p align=\"center\">   <b>    <font color=\"#FF6600\">紅娘子</font>   </b>   <br />   小小閑窗底。曲曲深屏裡。一枕新涼，半床明月，留人歡意。   <br />   奈梅花引裡喚人行，苦隨他無計。   <br />   幾點清觴淚。數曲烏絲紙。見少離多，心長分短，如何得是。   <br />   到如今、留下許多愁，枉教人憔悴。  </p>  <p align=\"center\">   <b>    <font color=\"#FF6600\">醉落魄‧賦石榴花</font>   </b>   <br />   夏圍初結。綠深深處紅千疊。杜鵑過盡芳菲歇。只道無春，滿意春猶愜。   <br />   折來一點如猩血。透明冠子輕盈帖。芳心蹙破情憂切。不管花殘，猶自揀雙葉。  </p>  <p align=\"center\">   <b>    <font color=\"#FF6600\">一翦梅</font>   </b>   <br />   舊日心期不易招。重來孤負，幾個良宵。   <br />   尋常不見盡相邀。見了知他，許大無聊。   <br />   昨夜梅花插翠翹。影落清溪，應也魂消。   <br />   假饒真個住山腰。那個金章，換得漁樵。  </p>  <p align=\"center\">   <b>    <font color=\"#FF6600\">一翦梅</font>   </b>   <br />   小會幽歡整及時。花也相宜。人也相宜。   <br />   寶香未斷燭光低。莫厭杯遲。莫恨歡遲。   <br />   夜漸深深漏漸稀。風已侵衣。露已沾衣。   <br />   一杯重勸莫相違。何似休歸。何自同歸。  </p>  <p align=\"center\">   <b>    <font color=\"#FF6600\">朝中措</font>   </b>   <br />   一枝煙雨瘦東牆。真個斷人腸。不為天寒日暮，誰憐水遠山長。   <br />   相思月底，相思竹外，猶自禁當。只恐玉樓貪夢，輸他一夜清香。  </p>  <p align=\"center\">   <b>    <font color=\"#FF6600\">浪淘沙</font>   </b>   <br />   山盡雨溪頭。水合天浮。行人莫賦大江愁。且是芙蓉城下水，還送歸舟。   <br />   魚雁兩悠悠。煙斷雲收。誰教此水卻西流。載我相思千點淚，還與青樓。  </p>  <p align=\"center\">   <b>    <font color=\"#FF6600\">雨中花令</font>   </b>   <br />   聞說海棠開盡了。怎生得、夜來一笑。顰綠枝頭，落紅點裡，問有愁多少。   <br />   小園閉門春悄悄。禁不得、瘦腰如嫋。豆蔻濃時，酴醾香處，試把菱花照。  </p>  <p align=\"center\">   <b>    <font color=\"#FF6600\">雨中花令</font>   </b>   <br />   舊日愛花心未了。緊消得、花時一笑。幾日春寒，連宵雨悶，不道幽歡少。   <br />   記得去年深院悄。畫梁畔，一枝香嫋說與西樓，後來明月，莫把菱花照。  </p>  <p align=\"center\">   <b>    <font color=\"#FF6600\">雨中花令</font>   </b>   <br />   捲地芳春都過了。花不語、對人含笑。花與人期，人憐花病，瘦似人多少。   <br />   聞道重門深悄悄。愁不盡、露啼煙嫋。斷得相思，除非明月，不把花枝照。  </p>  <p align=\"center\">   <b>    <font color=\"#FF6600\">鳳棲梧‧客臨安，連日愁霖，旅枕無寐，起作</font>   </b>   <br />   九月江南煙雨裡。客枕淒涼，到曉渾無寐。起上小樓觀海氣。昏昏半約漁樵市。   <br />   斷雁西邊家萬里。料得秋來，笑我歸無計。劍在床頭書在幾。未甘分付黃花淚。  </p>  <p align=\"center\">   <b>    <font color=\"#FF6600\">鳳棲梧</font>   </b>   <br />   有客錢塘江上住。十日齋居，九日愁風雨。斷送一春彈指去。荷花又繞南山渡。   <br />   湖上幽尋君已許。消息不來，望得行雲暮。芳草夢魂應記取。不成忘卻池塘句。  </p>  <p align=\"center\">   <b>    <font color=\"#FF6600\">鳳棲梧</font>   </b>   <br />   門外飛花風約住。消息江南，已釀黃梅雨。蜀客望鄉歸不去。當時不合催南渡。   <br />   憂國丹心曾獨許。縱吐長虹，不奈斜陽暮。莫道春光難攬取。少陵辨得尋花句。  </p>  <p align=\"center\">   <b>    <font color=\"#FF6600\">鳳棲梧‧南窗偶題</font>   </b>   <br />   薄薄窗油清似鏡。兩面疏簾，四壁文書靜。小篆焚香消日永。新來識得閒中性。   <br />   人愛人嫌都莫問。絮自沾泥，不怕東風緊。只有詩狂消不盡。夜來題破窗花影。  </p>  <p align=\"center\">   <b>    <font color=\"#FF6600\">鳳棲梧‧送子廉侄南下</font>   </b>   <br />   九月重湖寒意早。目斷黃雲，冉冉連衰草。慘別臨江愁滿抱。酒樽時事都相惱。   <br />   聞道吳天消息好。鴛鴦西池，咫尺君應到。若見故人相問勞。為言未分書舟老。  </p>  <p align=\"center\">   <b>    <font color=\"#FF6600\">愁倚欄‧三榮道上賦</font>   </b>   <br />   山無數，雨蕭蕭。路迢迢。不似芙蓉城下去，柳如腰。   <br />   夢隨春絮飄飄。知他在、第幾朱橋。說與杜鵑休喚怕魂銷。  </p>  <p align=\"center\">   <b>    <font color=\"#FF6600\">漁家傲‧彭門道中早起</font>   </b>   <br />   野店無人霜似水。清燈照影寒侵被。門外行人催客起。   <br />   因個事。老來方有思家淚。   <br />   寄問梅花開也未。愛花只有歸來是。想見小喬歌舞地。   <br />   渾含喜。天涯不念人憔悴。  </p>  <p align=\"center\">   <b>    <font color=\"#FF6600\">漁家傲</font>   </b>   <br />   獨木小舟煙雨濕。燕兒亂點春江碧。江上青山隨意覓。   <br />   人寂寂。落花芳草催寒食。   <br />   昨夜青樓今日客。吹愁不得東風力。細拾殘紅書怨泣。   <br />   流水急。不知那個傳消息。  </p>  <p align=\"center\">   <b>    <font color=\"#FF6600\">臨江仙‧合江放舟</font>   </b>   <br />   送我南來舟一葉，誰教催動鳴榔。高城不見水茫茫。   <br />   雲灣才幾曲，折盡九回腸。   <br />   買酒澆愁愁不盡，江煙也共淒涼。和天瘦了也何妨。   <br />   只愁今夜雨，更做淚千行。  </p>  <p align=\"center\">   <b>    <font color=\"#FF6600\">臨江仙</font>   </b>   <br />   濃綠鎖窗閑院靜，照人明月團團。夜長幽夢見伊難。   <br />   瘦從香臉薄，愁到翠眉殘。   <br />   只道花時容易見，如今花盡春闌。畫樓依舊五更寒。   <br />   可憐紅繡被，空記合時歡。  </p>  <p align=\"center\">   <b>    <font color=\"#FF6600\">朝中措</font>   </b>   <br />   矮窗西畔翠荷香。人在小池塘。何事未拈棋局，卻來閑倚胡床。   <br />   金盆弄水，玉釵嚲鬢，妝懶何妨。莫道困來不飲，今宵卻恨天涼。  </p>  <p align=\"center\">   <b>    <font color=\"#FF6600\">朝中措‧茶詞</font>   </b>   <br />   華筵飲散撤芳樽。人影亂紛紛。且約玉驄留住，細將團鳳平分。   <br />   一甌看取，招回酒興，爽徹詩魂。歌罷清風兩腋，歸來明月千門。  </p>  <p align=\"center\">   <b>    <font color=\"#FF6600\">朝中措‧湯詞</font>   </b>   <br />   龍團分罷覺芳滋。歌徹碧雲詞。翠袖且留纖玉，沈香載捧水   <a target=\"_blank\" href=\"http://140.111.1.40/yitic/frc/frc01650.htm\">●</a>。   <br />   一聲清唱，半甌輕啜，愁緒如絲。記取臨分餘味，圖教歸後相思。  </p>  <p align=\"center\">   <b>    <font color=\"#FF6600\">朝中措‧詠三十九數</font>   </b>   <br />   真遊六六洞中仙。騎鶴下三天。休道日斜歲暮，行年方是韶華。   <br />   <font color=\"#6633FF\" size=\"-1\">樂天詩有“行年三十九，歲暮日斜時”之句</font>   <br />   相逢一笑，此心不動，須待明年。要得安排穩當，除非四十相連。  </p>  <p align=\"center\">   <b>    <font color=\"#FF6600\">朝中措</font>   </b>   <br />   片花飛後水東流。無計挽春留。香小誰栽杜若，夢回依舊揚州。   <br />   破瓜年在，嬌花豔冶，舞柳纖柔。莫道劉郎霜鬢，才情未放春休。  </p>  <p align=\"center\">   <font color=\"#FF6600\">    <b>醉落魄‧別少城，舟宿黃龍</b>   </font>   <br />   風催雨促。今番不似前歡足。早來最苦離情毒。唱我新詞，掩著面兒哭。   <br />   臨行只怕人行遠，殷勤更寫多情曲。   <br />   相逢已是腰如束。從此知他，還減幾分玉。  </p>  <p align=\"center\">   <b>    <font color=\"#FF6600\">酷相思</font>   </b>   <br />   月掛霜林寒欲墜。正門外、催人起。奈離別、如今真個是。   <br />   欲住也、留無計。欲去也、來無計。   <br />   馬上離魂衣上淚。各自個、供憔悴。問江路梅花開也未。   <br />   春到也、須頻寄。人到也、須頻寄。  </p>  <p align=\"center\">   <b>    <font color=\"#FF6600\">生查子</font>   </b>   <br />   溪光曲曲村，花影重重樹。風物小桃源，春事還如許。   <br />   情知送客來，又作尋芳去。可惜一春詩，總為閒愁賦。  </p>  <p align=\"center\">   <b>    <font color=\"#FF6600\">生查子</font>   </b>   <br />   長記別郎時，月淡梅花影。梅影又橫窗，不見江南信。   <br />   無心換夕香，有分憐朝鏡。不怕瘦棱棱，只怕梅開盡。  </p>  <p align=\"center\">   <b>    <font color=\"#FF6600\">憶王孫</font>   </b>   <br />   蕭蕭梅雨斷人行。門掩殘春綠蔭生。翠被寒燈枕自橫。   <br />   夢初驚。窗外啼鵑催五更。  </p>  <p align=\"center\">   <b>    <font color=\"#FF6600\">卜算子</font>   </b>   <br />   枕簟暑風消，簾幕秋風動。月到夜來愁處明，只照團衾鳳。   <br />   去意杳無憑，別語愁難送。一紙魚箋枕底香，且做新來夢。  </p>  <p align=\"center\">   <b>    <font color=\"#FF6600\">卜算子</font>   </b>   <br />   獨自上層樓，樓外青山遠。望以斜陽欲盡時，不見西飛雁。   <br />   獨自下層樓，樓下蛩聲怨。待到黃昏月上時，依舊柔腸斷。  </p>  <p align=\"center\">   <b>    <font color=\"#FF6600\">卜算子</font>   </b>   <br />   幾日賞花天，月淡荼艓小。寫盡相思喚不來，又是花飛了。   <br />   春在怕愁多，春去憐歡少。一夜安排夢不成，月墮西窗曉。  </p>  <p align=\"center\">   <b>    <font color=\"#FF6600\">霜天曉角</font>   </b>   <br />   幾夜鎖窗揭。素蟾光似雪。恰恨照人欹枕，紗廚爽、簟紋滑。   <br />   迤邐篆香簟。好壞誰共說。若是知人風味，來分取、半床月。  </p>  <p align=\"center\">   <b>    <font color=\"#FF6600\">霜天曉角</font>   </b>   <br />   玉清冰樣潔。幾夜相思切。誰料濃雲遮擁，同心帶、甚時結。   <br />   匆匆休惜別。還有來時節。記取江陰歸路，須共踏、夜深月。  </p>  <p align=\"center\">   <b>    <font color=\"#FF6600\">烏夜啼</font>   </b>   <br />   楊柳拖煙漠漠，梨花浸月溶溶。吹香院落春還盡，憔悴立東風。   <br />   只道芳時易見，誰知密約難通。芳園繞遍無人問，獨自拾殘紅。  </p>  <p align=\"center\">   <b>    <font color=\"#FF6600\">烏夜啼‧醉枕不能寐</font>   </b>   <br />   白酒欺人易醉，黃花笑我多愁。一年只有秋光好，獨自卻悲秋。   <br />   風急常吹夢去，月遲多為人留。半黃柳丁和詩卷，空自伴床頭。  </p>  <p align=\"center\">   <b>    <font color=\"#FF6600\">烏夜啼</font>   </b>   <br />   綠外深深柳巷，紅間曲曲花樓，一春想見貪遊台，不道有人愁。   <br />   三月東風易老，幾宵明月難留。酴醾白盡窗前也，還肯醉來否。  </p>  <p align=\"center\">   <b>    <font color=\"#FF6600\">瑞鷓鴣‧瑞香</font>   </b>   <br />   東風冷落舊梅台。猶喜山花拂面開。紺色梁衣春意靜，水沈熏骨晚風來。   <br />   柔條不學丁香結，矮樹仍參茉莉栽。安得方盆載幽植，道人隨處作香材。  </p>  <p align=\"center\">   <b>    <font color=\"#FF6600\">瑞鷓鴣‧春日南園</font>   </b>   <br />   門前楊柳綠成陰。翠塢籠香逕自深。遲日暖熏芳草眼，好風輕撼落花心。   <br />   無多春恨鶯難語，最晚朝眠蝶易尋。惟有狂醒不相貸，釀成憔悴到如今。  </p>  <p align=\"center\">   <b>    <font color=\"#FF6600\">青玉案‧用賀方回韻</font>   </b>   <br />   寶林岩畔淩雲路。記藉草、尋梅去。詠綠書紅知幾度。   <br />   行雲歸後，碧雲遮斷，寂寞人何處。   <br />   一聲長笛江天暮。別後誰吟倚樓句。勻面照溪心已許。   <br />   欲憑錦字，寫人愁去，生怕梨花雨。  </p>  <p align=\"center\">   <b>    <font color=\"#FF6600\">好事近‧資中道上無雙堠感懷作</font>   </b>   <br />   別夢記春前，春盡苦無歸日。想見鵲聲庭院，誤幾回消息。   <br />   萬重離恨萬重山，無處說思憶。只有路傍雙堠，也隨人孤只。  </p>  <p align=\"center\">   <b>    <font color=\"#FF6600\">好事近‧待月不至</font>   </b>   <br />   天淡一簾秋，明月幾時來得。何事桂底香近，把清光邀勒。   <br />   人間明晦總由天，何必問通塞。且為人如月好，醉莫分南北。  </p>  <p align=\"center\">   <b>    <font color=\"#FF6600\">好事近</font>   </b>   <br />   煙盡戍樓空，又是一簾佳月。何事山城留滯，負好花時節。   <br />   燒燈翦彩沒心情，應有翠娥說。欲借好風吹恨，奈亂雲愁疊。  </p>  <p align=\"center\">   <b>    <font color=\"#FF6600\">好事近</font>   </b>   <br />   急雨鬧冰荷，銷盡一襟煩暑。趁取晚涼幽會，近翠陰濃處。   <br />   風梢危滴撼珠璣，灑面得新句。莫怪玉壺傾盡，待月明歸去。  </p>  <p align=\"center\">   <b>    <font color=\"#FF6600\">點絳唇</font>   </b>   <br />   梅雨收黃，暑風依舊閒庭院。露荷輕顫。只有香浮面。   <br />   掛起西窗，月淡無人見。幽情遠。隨釵低扇。好個涼方便。  </p>  <p align=\"center\">   <b>    <font color=\"#FF6600\">如夢令</font>   </b>   <br />   風入藕花翻動。夜氣與香俱縱。月又帶風來，涼意一襟誰共。   <br />   情重。情重。可惜短宵無夢。  </p>  <p align=\"center\">   <b>    <font color=\"#FF6600\">清平樂</font>   </b>   <br />   山城桃李。催促春無幾。日日為花須早起。猶●惜花無計。   <br />   阿誰留得春風。長教繞綠圍紅。莫遣十分芳意，輸他萬點愁容。  </p>  <p align=\"center\">   <b>    <font color=\"#FF6600\">清平樂‧酬王靜父紅木犀詞</font>   </b>   <br />   秋香誰買。散入琉璃界。點綴小紅全不礙。還卻鉛華餘債。   <br />   夜來月底相期。一枝未覺香遲。恰似青綾帳底，絳羅初試裙兒。  </p>  <p align=\"center\">   <b>    <font color=\"#FF6600\">清平樂‧詠雪</font>   </b>   <br />   疏疏整整。風急花無定。紅燭照筵寒欲凝。時見篩簾玉影。   <br />   夜深明月籠紗。醉歸涼面香斜。猶有惜梅心在，滿庭誤作吹花。  </p>  <p align=\"center\">   <b>    <font color=\"#FF6600\">清平樂</font>   </b>   <br />   綠深紅少。柳外橫橋小。雙燕不知幽夢好。驚起碧窗春曉。   <br />   起來懵懂多時。玉台金鏡慵移。多少春愁未說，卻來閑數花枝。  </p>  <p align=\"center\">   <b>    <font color=\"#FF6600\">望秦川‧早春感懷</font>   </b>   <br />   柳弱眠初醒，梅殘舞尚癡。春陰將冷傍簾幃。又是東風和恨、向人歸。   <br />   樂事燈前記，愁腸酒後知。老來無計遣芳時。只有閒情隨分、品花枝。  </p>  <p align=\"center\">   <b>    <font color=\"#FF6600\">望秦川</font>   </b>   <br />   竹粉翻新籜，荷花拭靚妝。斷雲侵晚度橫塘。小扇斜釵依約、傍牙床。   <br />   蘸蜜分紅荔，傾筒瀉碧香。醉時風雨醒時涼。明月多情依舊、過西廂。  </p>  <p align=\"center\">   <b>    <font color=\"#FF6600\">望秦川</font>   </b>   <br />   翠黛隨妝淺，銖衣稱體香。好風偏與十分涼。卻扇含情獨自、繞池塘。   <br />   碧藕絲絲嫩，紅榴葉葉雙。牽絲摘葉為誰忙。情到厭厭拚醉、又何妨。  </p>  <p align=\"center\">   <b>    <font color=\"#FF6600\">天仙子</font>   </b>   <br />   慘慘霜林冬欲盡。又是溪梅寒弄影。矮窗曲屋夜燒香，人已靜。燈垂爐。   <br />   點滴芭蕉和雨聽。約個歸期猶未定。一夜夢魂終不穩。   <br />   知他勾得許多情，真個悶。無人問。說與畫樓應不信。  </p>  <p align=\"center\">   <b>    <font color=\"#FF6600\">望江南‧夜泊龍橋灘前遇雨作</font>   </b>   <br />   篷上雨，篷底有人愁。身在漢江東畔去，不知家在錦江頭。煙水兩悠悠。   <br />   吾老矣，心事幾時休。沈水熨香年似日，薄雲垂帳夏如秋。安得小書舟。   <br />   <font color=\"#6633FF\" size=\"-1\">家有擬舫名書舟</font>  </p>  <p align=\"center\">   <b>    <font color=\"#FF6600\">南歌子</font>   </b>   <br />   雨燕翻新幕，風鵑繞舊枝。畫堂春盡日遲遲。又是一番平綠、漲西池。   <br />   病起樽難盡，腰寬頻易垂。不堪村落子規啼。問道行人一去、幾時歸。  </p>  <p align=\"center\">   <b>    <font color=\"#FF6600\">南歌子‧楊光輔又寄示尋春</font>   </b>   <br />   淡靄籠青瑣，輕寒薄翠綃。有人憔翠帶寬腰。又見東風、不忍見柔條。   <br />   悶酒樽難尋，親香篆易銷。夜來溪雪已平橋。溪上梅魂憑仗、一相招。  </p>  <p align=\"center\">   <b>    <font color=\"#FF6600\">南歌子‧早春</font>   </b>   <br />   梅塢飛香定，蘭窗翠色齊。水邊沙際又春歸。領略東風、能有幾人知。   <br />   愛月眠須晚，尋花去未遲。誰家庭院更芳菲。費盡才情、休負一春詩。  </p>  <p align=\"center\">   <b>    <font color=\"#FF6600\">南歌子</font>   </b>   <br />   荷蓋傾新綠，榴巾蹙舊紅。水亭煙榭晚涼中。又是一鉤新月、靜方櫳。   <br />   絲藕清如雪，櫥紗薄似空。好維今夜與誰同。喚取玉人來共、一簾風。  </p>  <p align=\"center\">   <b>    <font color=\"#FF6600\">南歌子</font>   </b>   <br />   野水尋溪路，青山踏晚春。偶來相值卻鍾情。一樹瓊瑤洗盡、客衣襟。   <br />   曲沼通詩夢，幽窗淨俗塵。何時散髮伴袒裙。後夜相思生怕、月愁人。  </p>  <p align=\"center\">   <b>    <font color=\"#FF6600\">南鄉子</font>   </b>   <br />   幾日訴離樽。歌盡陽關不忍分。此度天涯真個去，銷魂。相送黃花落葉村。   <br />   斜日又黃昏。蕭寺無人半掩門。今夜粉香明月淚，休論。只要羅巾記舊痕。  </p>  <p align=\"center\">   <b>    <font color=\"#FF6600\">浪淘沙</font>   </b>   <br />   才合又輕離。心事多違。小窗燈影記親移。可奈酒酣花困處，不省人歸。   <br />   山翠又如眉。腸斷幽期。相思有夢阿誰知。莫遣重來風絮亂，不似當時。  </p>  <p align=\"center\">   <b>    <font color=\"#FF6600\">浪淘沙</font>   </b>   <br />   老去懶尋花。獨自生涯。幾枝疏影浸窗紗。昨夜月來人不睡，看盡橫斜。   <br />   門外欲啼鴉。香意淩霞。從渠千樹繞人家。世上一枝元也足，不要隨他。  </p>  <p align=\"center\">   <b>    <font color=\"#FF6600\">攤破南鄉子</font>   </b>   <br />   休賦惜春詩。留春住、說與人知。   <br />   一年已負東風瘦，說愁說恨，數期數刻，只望歸時。   <br />   莫怪杜鵑啼。真個也、喚得人歸。   <br />   歸來休恨花開了，梁間燕子，且教知道，人也雙飛。  </p>  <p align=\"center\">   <b>    <font color=\"#FF6600\">祝英台‧晚春</font>   </b>   <br />   墜紅輕，濃綠潤，深院又春晚。睡起厭厭，無語小妝懶。   <br />   可堪三月風光，五更魂夢，又都被、杜鵑催攢。   <br />   怎消遣。人道愁與春歸，春歸愁未斷。閑倚銀屏，羞怕淚痕滿。   <br />   斷腸沈水重熏，瑤琴閑理，奈依舊、夜寒人遠。  </p>  <p align=\"center\">   <b>    <font color=\"#FF6600\">虞美人</font>   </b>   <br />   輕紅短白東城路。憶得分襟處。柳絲無賴舞春柔。不繫離人只解、繫離愁。   <br />   如今花謝春將老。柳下無人到。月明門外子規啼。喚得人愁爭似、喚人歸。  </p>  <p align=\"center\">   <b>    <font color=\"#FF6600\">長相思</font>   </b>   <br />   對重陽。感重陽。身在西風天一方。年年人斷腸。   <br />   景淒涼。客淒涼。縱有黃花只異鄉。晚雲連夢長。  </p>  <p align=\"center\">   <b>    <font color=\"#FF6600\">長相思</font>   </b>   <br />   酒孤斟。客孤吟。戲馬台荒露草深。英雄何處尋。   <br />   愛登臨。莫登臨。定是愁來關客心。暮天煙水沈。  </p>  <p align=\"center\">   <b>    <font color=\"#FF6600\">長相思</font>   </b>   <br />   風敲窗。雨敲窗。窗外芭蕉雲作幢。聲聲愁對床。   <br />   剔銀缸。點銀缸。夢採芙蓉隔一江。幾時蝴蝶雙。  </p>  <p align=\"center\">   <b>    <font color=\"#FF6600\">鵲橋仙‧秋日寄懷</font>   </b>   <br />   角聲吹月，風聲落枕，夢與柔腸俱斷。誰教當日太情濃，揚不下、新愁一段。   <br />   黃花開了，梅花開未，曾約那時相見。莫教容易負幽期，怕真個、孤他淚眼。  </p>  <p align=\"center\">   <b>    <font color=\"#FF6600\">醉落魄</font>   </b>   <br />   晚涼時節。翠梧風定蟬聲歇。有人睡起香浮頰。倚著欄杆，笑揀青荷葉。   <br />   如今往事愁難說。曲池依舊閑風月。田田翠蓋香羅疊。留得露痕，都是淚珠結。  </p>  <p align=\"center\">   <b>    <font color=\"#FF6600\">減字木蘭花</font>   </b>   <br />   雙雙相並。一點紅邊偏照映。玉翦雲裁。不比浮花共蒂開。   <br />   幾回心曲。選勝摘來情自足。插向雲鬟。要與仙郎比並看。  </p>  <p align=\"center\">   <b>    <font color=\"#FF6600\">謁金門‧杏花</font>   </b>   <br />   春悄悄。紅到一枝先巧。酒入半腮微帶卯。粉寒香未飽。   <br />   芳意枝頭偏鬧。困盡蜂鬚鶯爪。擬倩玉纖和露拗。情多愁易攪。  </p>  <p align=\"center\">   <b>    <font color=\"#FF6600\">謁金門</font>   </b>   <br />   花簇簇。觸眼萬條垂玉。小院春深窗鎖綠。水沈風斷續。   <br />   明月又侵樓曲。羞向枕囊拘束。只待夜深清影足。醉來花底宿。  </p>  <p align=\"center\">   <b>    <font color=\"#FF6600\">謁金門‧陪蘇子重諸友飲東山</font>   </b>   <br />   烏帽側。行遍杏花春色。野意青青分隴麥。人家煙水隔。   <br />   春事莫催行客。彈指青梅堪摘。醉倚暮天江泊泊。雨晴沙路白。  </p>  <p align=\"center\">   <b>    <font color=\"#FF6600\">謁金門‧病起</font>   </b>   <br />   花半濕。一霎晚雲籠密。天氣未佳風又急。小庭愁獨立。   <br />   酒病起來無力。懊惱篆煙鎖碧。一餉春情無處覓。小屏山數尺。  </p>  <p align=\"center\">   <b>    <font color=\"#FF6600\">謁金門</font>   </b>   <br />   春夜雨。催潤柳塘花塢。小院深深門幾許。畫簾香一縷。   <br />   獨立晚庭凝佇。細把花枝閑數。燕子不來天欲暮。說愁無處所。  </p>  <p align=\"center\">   <b>    <font color=\"#FF6600\">謁金門</font>   </b>   <br />   風陣陣。吹落楊花無定。酒病厭厭三月盡。花檀紅自隱。   <br />   新綠軒窗清潤。月影又移牆影。手撚青梅無處問。一春長悶損。  </p>  <p align=\"center\">   <b>    <font color=\"#FF6600\">     <b>      <font color=\"#FF6600\">謁金門</font>     </b>    </font>   </b>   <br />   濃睡醒。驚對一簾秋影。桐葉乍零風不定。半窗疏雨影。   <br />   愁與年光不盡。老入星星雙鬢。只擬上樓尋遠信。雁遙煙水暝。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   日下船篷人未起。一個燕兒，說盡傷春意。江上殘花能有幾。風催雨促成容易。   <br />   湖海客心千萬里。著力東風，推得人行未。相次桃花三月水。菱歌誰伴西湖醉。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   滿路梅英飛雪粉。臨水人家，先得春光嫩。樓底杏花樓外影。牆東柳線牆西恨。   <br />   擷翠揉紅何處問。暖入眉峰，已作傷春困。歸路月痕彎一寸。芳心只為東風損。  </p>  <p align=\"center\">   <b>    <font color=\"#FF6600\">蝶戀花‧春風一夕浩蕩，曉來柳色一新</font>   </b>   <br />   寒意勒花春未足。只有東風，不管春拘束。楊柳滿城吹又綠。可人青眼還相屬。   <br />   小葉星星眠未熟。看盡行人，唱徹陽關曲。心事一春何計續。芳條未展眉先蹙。  </p>  <p align=\"center\">   <b>    <font color=\"#FF6600\">蝶戀花‧自東江乘晴過蟆頤渚園小飲</font>   </b>   <br />   晴帶溪光春自媚。繞翠縈青，來約東風醉。雲補斷山疏復綴。雨回綠野清還麗。   <br />   拄杖不妨舒客意。臨水人家，問有花開未。江左風流今有幾。逢春不要人憔悴。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   翠幕成陰簾拂地。池館無人，四面生涼意。荷氣竹香俱細細。分明著莫清風袂。   <br />   玉枕如冰笙似水。才嚲橫釵，早被鶯呼起。今夜月明人未睡。只消三四分來醉。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   畫閣紅爐屏四向。梅擁寒香，次第侵帷帳。燭影半低花影幌。修眉正在花枝傍。   <br />   殢粉偎香羞一餉。未識春風，已覺春情蕩。醉裡不知霜月上。歸來已踏梅花浪。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   樓角吹花煙月墮。的皪韶妍，又向梅心破。釵上彩旛看一個。賞心已覺春生坐。   <br />   莫恨年華風雨過。人日嬉遊，次第連燈火。翠幄高張金盞大。已拚醉袖隨香嚲。  </p>  <p align=\"center\">   <b>    <font color=\"#FF6600\">蝶戀花</font>   </b>   <br />   小院菊殘煙雨細。天氣淒涼，惱得人憔悴。被暖橙香羞早起。玉釵一任慵雲墜。   <br />   樓上珠簾鉤也未。數尺遙山，供盡傷高意。佇立不禁殘酒味。繡羅依舊和香睡。  </p>  <p align=\"center\">   <b>    <font color=\"#FF6600\">蝶戀花‧月下有感</font>   </b>   <br />   小院秋光濃欲滴。獨自鉤簾，細數歸鴻翼。鴻斷天高無處覓。矮窗催暝蛩催織。   <br />   涼月去人才數尺。短髮蕭騷，醉傍西風立。愁眼望天收不得。露華衣上三更濕。  </p>  <p align=\"center\">   <b>    <font color=\"#FF6600\">     <b>      <font color=\"#FF6600\">蝶戀花</font>     </b>    </font>   </b>   <br />   晴日溪山春可數。水繞池塘，知有人家住。尋日尋花花不語。舊時春恨還如許。   <br />   苦恨東風無意緒。只解催花，不解催人去。日晚荒煙迷古戍。斷魂正在梅花浦。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   和風暖日西郊路。遊人又踏青山去。何處碧雲衫。映溪才兩三。   <br />   疏鬆分翠黛。故作羞春態。回首杏煙消。月明歸渡橋。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   春回綠野煙光薄。低花矮柳田家樂。隴麥又青青。喧蜂閑趁人。   <br />   野翁忘近遠。怪識劉郎面。斷卻小橋溪。怕人溪外知。  </p>  <p align=\"center\">   <b>    <font color=\"#FF6600\">菩薩蠻‧訪江東外家作</font>   </b>   <br />   畫橋泊泊春江綠。行人正在春江曲。花潤接平川。有人花底眠。   <br />   東風元自好。只怕催花老。安得萬垂楊。繫教春日長。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   平蕪冉冉連雲綠。斜陽襯雨明溪足。小鴨睡晴沙。翠烘三兩花。   <br />   春光閑婉娩。盡日無人見。試著小屏山。圖歸雲際看。  </p>  <p align=\"center\">   <b>    <font color=\"#FF6600\">菩薩蠻‧正月三日西山即事</font>   </b>   <br />   山頭翠樹調鶯舌。山腰野菜飛黃蝶。來為等閒休。去成多少愁。   <br />   小庭花木改。猶有啼痕在。別後不曾看。怕花和淚殘。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   羅衫乍試寒猶怯。妒花風雨連三月。燈冷閉門時。有愁誰得知。   <br />   此情真個苦。只為當時語。莫道絮沾泥。絮飛魂亦飛。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   夜來花底鶯饒舌。把人心事分明說。許大好因緣。只成容易傳。   <br />   春闌無好計。唯有歸來是。從此玉台前。曉妝休太妍。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   小窗蔭綠清無暑。篆香終日縈蘭炷。冰簟漲寒濤。清風一枕高。   <br />   有人團扇卻。門掩庭花落。少待月侵床。教他魂夢涼。  </p>  <p align=\"center\">   <b>    <font color=\"#FF6600\">菩薩蠻‧回文</font>   </b>   <br />   暑庭消盡風鳴樹。樹鳴風盡消庭暑。橫枕一聲鶯。鶯聲一枕橫。   <br />   扇紈低粉面。面粉低紈扇。涼月淡侵床。床侵淡月涼。  </p>  <p align=\"center\">   <b>    <font color=\"#FF6600\">     <b>      <font color=\"#FF6600\">菩薩蠻</font>     </b>    </font>   </b>   <br />   東風有意留人住。熏風無意催人去。去住兩茫然。相逢成短緣。   <br />   平生花柳笑。過後關心少。今日奈情何。為伊饒恨多。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   去年恰好雙星節。鵲橋未渡人離別。不恨障雲生。恨他真個行。   <br />   天涯消息近。不見乘鶯影。樓外鷓鴣聲。幾回和夢驚。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   淺寒帶暝和煙下。輕陰挾雨隨風灑。翠幕護重簾。篆香銷半奩。   <br />   平生風雨夜。怕近芭蕉下。今夕定愁多。蕭蕭聲奈何。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   客窗曾剪燈花弄。誰教來去如春夢。冷落舊梅台。小桃相次開。   <br />   人間春易老。只有山中好。閑卻槿花籬。莫教溪外知。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   曉煙籠日浮山翠。春風著水回川媚。遠近碧重重。人家山色中。   <br />   野花香自度。似識幽人處。安得著三間。與山終日閑。  </p>  <p align=\"center\">   <b>    <font color=\"#FF6600\">菩薩蠻</font>   </b>   <br />   扶犁野老田東睡。插花山女田西醉。醉眼眩東西。看看桃滿溪。   <br />   耕桑山下足。紈綺人間俗。莫管舊東風。從教吹軟紅。  </p>  <p align=\"center\">   <b>    <font color=\"#FF6600\">木蘭花</font>   </b>   <br />   疏枝半作窺窗老。又是一年春意早。風低小院得香遲，月傍女牆和影好。   <br />   去年苦被離情惱。今日逢花休草草。後時花紫盡從他，且趁先春拚醉倒。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   昨夜思量直到明。拂明心緒更愁人。風披露葉高低怨，冷雨寒煙各自輕。   <br />   休賴酒，莫求神。為誰教爾許多情。如今早被思量損，好更當時做弄成。  </p>  <p align=\"center\">   <b>    <font color=\"#FF6600\">入塞</font>   </b>   <br />   好思量。正秋風、半夜長。奈銀缸一點。耿耿背西窗。衾又涼。枕又涼。   <br />   露華淒淒月半床。照得人、真個斷腸。窗前誰浸木犀黃。花也香。夢也香。  </p>  <p align=\"center\">   <b>    <font color=\"#FF6600\">桃源憶故人</font>   </b>   <br />   粉霜拂拂凝香砌。醞釀梅花天氣。月上小窗如水。冷浸人無寐。   <br />   平生可慣閑憔悴。擔負新愁不起。消遺夜長無計。只倚熏香睡。  </p>  <p align=\"center\">   <b>    <font color=\"#FF6600\">愁倚欄</font>   </b>   <br />   春猶淺，柳初芽。杏初花。楊柳杏花交影處，有人家。   <br />   玉窗明暖烘霞。小屏上、水遠山斜。昨夜酒多春睡重，莫驚他。  </p>  <p align=\"center\">   <b>    <font color=\"#FF6600\">烏夜啼</font>   </b>   <br />   靜院槐風綠漲，小窗梅雨黃垂。欲看春事留連處，惟有夜寒知。   <br />   魂夢長閑消午醉，掃花共坐風涼。歸來窗北有胡床。興在羲皇以上。  </p>  <p align=\"center\">   <b>    <font color=\"#FF6600\">憶秦娥</font>   </b>   <br />   青門深。海棠開盡春陰陰。春陰陰。萬重雲水，一寸歸心。   <br />   玉樓深鎖煙消沈。知他何日同登臨。同登臨。待收紅淚，細說如今。  </p>  <p align=\"center\">   <b>    <font color=\"#FF6600\">憶秦娥</font>   </b>   <br />   情脈脈。半黃柳丁和香擘。和香擘。分明記得，袖香熏窄。   <br />   別來人遠關山隔。見梅不忍和花摘。和花摘。有書無雁，寄誰歸得。  </p>  <p align=\"center\">   <b>    <font color=\"#FF6600\">憶秦娥</font>   </b>   <br />   愁無語。黃昏庭院黃梅雨。黃梅雨。新愁一寸，舊愁千縷。   <br />   杜鵑叫斷空山苦。相思欲計人何許。人何許。一重雲斷，一重山阻。  </p>  <p align=\"center\">   <b>    <font color=\"#FF6600\">烏夜啼</font>   </b>   <br />   牆外雨肥梅子，階前水繞荷花。陰陰庭戶熏風滿，水紋簟、怯菱芽。   <br />   春盡難憑燕語，日長惟有蜂衙。沈香火冷珠簾暮，個人在、碧窗紗。  </p>  <p align=\"center\">   <b>    <font color=\"#FF6600\">浣溪沙‧病中有以蘭花相供者，戲書</font>   </b>   <br />   天女殷勤著意多。散花猶記病維摩。肯來丈室問云何。   <br />   腰佩摘來煩玉筍，鬢香分處想秋波。不知真個有情麼。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   遙想當年出鳳雛。王●風有未全疏。只今朱紱為誰紆。   <br />   芳草池塘春夢後，粉香簾幕曉晴初。一簪華髮要人梳。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   翠葆扶疏傍藥欄。亂紅飄灑滿書單。清明時節又看看。   <br />   小雨勒成春尾恨，東風偏作夜來寒。琴心老盡不須彈。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   薄日移影午暑空。一杯何事便潮紅。扇紈揮盡卻疏慵。   <br />   早睡情懷冰枕外，夜來消息雨荷中。不須留燭眩房櫳。  </p>  <p align=\"center\">   <b>    <font color=\"#FF6600\">浣溪沙</font>   </b>   <br />   閑倚前榮小扇車。晚妝無力嚲雲鴉。凝情香落一庭花。   <br />   笑挽清風歸玉枕，懶隨缺月傍窗紗。羞紅兩臉上嬌霞。  </p>  <p align=\"center\">   <b>    <font color=\"#FF6600\">鷓鴣天</font>   </b>   <br />   木落江空又一秋。天寒幾日不登樓。紅綃帳裡橙猶在，青瑣窗深菊未收。   <br />   新畫閣，小書舟。篆煙熏得晚香留。只因貪伴開爐酒，惱得紅兒一夜謳。  </p>  <p align=\"center\">   <b>    <font color=\"#FF6600\">鷓鴣天‧寄少城</font>   </b>   <br />   淚濕芙蓉城上花。片飛何事苦參差。鎖深不奈鶯無語，巢穩爭如燕有家。   <br />   情未老，鬢先華。可憐各自淡生涯。桃花不解知人意，猶自沾泥也學他。  </p>  <p align=\"center\">   <b>    <font color=\"#FF6600\">一落索</font>   </b>   <br />   門外鶯寒楊柳。正減歡疏酒。春陰早是做人愁，更何況、花飛後。   <br />   莫倚東風消瘦。有酴忺入手。盡偎香玉醉何妨，任花落、愁依舊。  </p>  <p align=\"center\">   <b>    <font color=\"#FF6600\">一落索‧歌者索詞，名之一東</font>   </b>   <br />   小小腰身相稱。更著人心性。一聲歌起繡簾陰，都遏住、行雲影。   <br />   聞道玉郎家近。被春風勾引。從今莫怪一東看，自壓盡、人間韻。  </p>  <p align=\"center\">   <b>    <font color=\"#FF6600\">破陣子</font>   </b>   <br />   小小紅泥院宇，深深翠色屏幃。   <br />   簇定熏爐酥酒軟，門外東風寒不知，恰疑三月時   <br />   釵影半欹綠子，歌聲輕度紅兒。   <br />   醉裡不愁更漏斷，更要梅花看幾枝。起來霜月低  </p>  <p align=\"center\">   <b>    <font color=\"#FF6600\">一剪梅‧冬至</font>   </b>   <br />   斗轉參橫一夜霜。玉律聲中，又報新陽。   <br />   起來無緒賦行藏。只喜人間，一線添長。   <br />   簾幕垂垂月半廊。節物心情，都付椒觴。   <br />   年華漸晚鬢毛蒼。身外功名，休苦思量。  </p>  <p align=\"center\">   <b>    <font color=\"#FF6600\">木蘭花‧二江得書作</font>   </b>   <br />   別時已有重來願。誰料情多天不管。分明咫尺是青樓，抵死濃雲遮得遍。   <br />   寄聲只倚西飛雁。雁落書回空是怨。領愁歸去有誰知，水又茫茫山又斷。  </p>  <p align=\"center\">   <b>    <font color=\"#FF6600\">生查子‧春日閨情</font>   </b>   <br />   蘭帷夜色高，繡被春寒擁。何事玉樓人，屢踏楊花夢。   <br />   分明相見陳，不道幽情重。乞個好因緣，莫待來生種。  </p> "}