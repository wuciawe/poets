{"id":"6-68","content":"   <center>   <b>    <font face=\"標楷體\" size=\"+3\" color=\"#FF6600\">汪遵</font>   </b>   <p>宣城人，幼為縣吏，後辭役就貢。咸通七年，登進士第。</p>   <p>    <b>     <font color=\"#FF6600\">彭澤</font>    </b>    <br />    鶴愛孤松雲愛山，宦情微祿免相關。栽成五柳吟歸去，漉酒巾邊伴菊閒。   </p>   <p>    <b>     <font color=\"#FF6600\">杜郵館</font>    </b>    <br />    殺盡降兵熱血流，一心猶自逞戈矛。功成若解求身退，豈得將軍死杜郵。   </p>   <p>    <b>     <font color=\"#FF6600\">細腰宮</font>    </b>    <br />    鼓聲連日燭連宵，貪向春風舞細腰。爭奈君王正沉醉，秦兵江上促征橈。   </p>   <p>    <b>     <font color=\"#FF6600\">瑤台</font>    </b>    <br />    仙夢香魂不久留，滿川雲雨滿宮愁。直須待得荊王死，始向瑤台一處遊。   </p>   <p>    <b>     <font color=\"#FF6600\">吳板</font>    </b>    <br />    踡跼鹽車萬里蹄，忽逢良鑒始能嘶。不緣伯樂稱奇骨，幾與駑駘價一齊。   </p>   <p>    <b>     <font color=\"#FF6600\">箕山</font>    </b>    <br />    薄世臨流洗耳塵，便歸雲洞任天真。一瓢風入猶嫌鬧，何況人間萬種人。   </p>   <p>    <b>     <font color=\"#FF6600\">息國</font>    </b>    <br />    家國興亡身獨存，玉容還受楚王恩。銜冤只合甘先死，何待花間不肯言。   </p>   <p>    <b>     <font color=\"#FF6600\">梁寺</font>    </b>    <br />    立國從來為戰功，一朝何事卻談空。台城兵匝無人敵，閒臥高僧滿梵宮。   </p>   <p>    <b>     <font color=\"#FF6600\">南陽</font>    </b>    <br />    陸困泥蟠未適從，豈妨耕稼隱高蹤。若非先主垂三顧，誰識茅廬一臥龍。   </p>   <p>    <b>     <font color=\"#FF6600\">杞梁墓</font>    </b>    <br />    一叫長城萬仞摧，杞梁遺骨逐妻回。南鄰北里皆孀婦，誰解堅心繼此來。   </p>   <p>    <b>     <font color=\"#FF6600\">夷門</font>    </b>    <br />    晉鄙兵回為重難，秦師收旆亦西還。今來不是無朱亥，誰降軒車問抱關。   </p>   <p>    <b>     <font color=\"#FF6600\">汴河</font>    </b>    <br />    隋皇意欲泛龍舟，千里崑崙水別流。還待春風錦帆暖，柳陰相送到迷樓。   </p>   <p>    <b>     <font color=\"#FF6600\">燕台</font>    </b>    <br />    禮士招賢萬古名，高台依舊對燕城。如今寂寞無人上，春去秋來草自生。   </p>   <p>    <b>     <font color=\"#FF6600\">聊城</font>    </b>    <br />    刃血攻聊已越年，竟憑儒術罷戈鋋。田單漫逞燒牛計，一箭終輸魯仲連。   </p>   <p>    <b>     <font color=\"#FF6600\">西河</font>    </b>    <br />    花貌年年溺水濱，俗傳河伯娶生人。自從明宰投巫後，直至如今鬼不神。   </p>   <p>    <b>     <font color=\"#FF6600\">密縣</font>    </b>    <br />    百里能將濟猛寬，飛蝗不到邑人安。至今閭里逢災沴，猶祝當時卓長官。   </p>   <p>    <b>     <font color=\"#FF6600\">升仙橋</font>    </b>    <br />    題橋貴欲露先誠，此日人皆笑率情。應訝臨邛沽酒客，逢時還作漢公卿。   </p>   <p>    <b>     <font color=\"#FF6600\">破陳</font>    </b>    <br />    獵獵朱旗映彩霞，紛紛白刃入陳家。看看打破東平苑，猶舞庭前玉樹花。   </p>   <p>    <b>     <font color=\"#FF6600\">白頭吟</font>    </b>    <br />    失卻青絲素髮生，合歡羅帶意全輕。古今人事皆如此，不獨文君與馬卿。   </p>   <p>    <b>     <font color=\"#FF6600\">短歌吟</font>    </b>    <br />    箭飛烏兔競東西，貴賤賢愚不夢齊。匣裡有琴樽有酒，人間便是武陵溪。   </p>   <p>    <b>     <font color=\"#FF6600\">晉河</font>    </b>    <br />    風引征帆管吹高，晉君張宴俟雄豪。舟人笑指千餘客，誰是煙霄六翮毛。   </p>   <p>    <b>     <font color=\"#FF6600\">干將墓</font>    </b>    <br />    橐籥冰霜萬古聞，拍灰松地見餘墳。應緣神劍飛揚久，水水山山儘是雲。   </p>   <p>    <b>     <font color=\"#FF6600\">金谷</font>    </b>    <br />    晉臣榮盛更誰過，常向階前舞翠娥。香散艷消如一夢，但留風月伴煙蘿。   </p>   <p>    <b>     <font color=\"#FF6600\">三閭廟</font>    </b>    <br />    為嫌朝野盡陶陶，不覺官高怨亦高。憔悴莫酬漁父笑，浪交千載詠離騷。   </p>   <p>    <b>     <font color=\"#FF6600\">易水</font>    </b>    <br />    匕首空磨事不成，誤留龍袂待琴聲。斯須卻作秦中鬼，青史徒標烈士名。   </p>   <p>    <b>     <font color=\"#FF6600\">嚴陵台</font>    </b>    <br />    一釣淒涼在杳冥，故人飛詔入山扃。終將寵辱輕軒冕，高臥五雲為客星。   </p>   <p>    <b>     <font color=\"#FF6600\">淮陰</font>    </b>    <br />    秦季賢愚混不分，只應漂母識王孫。歸榮便累千金贈，為報當時一飯恩。   </p>   <p>    <b>     <font color=\"#FF6600\">雞鳴曲</font>    </b>    <br />    金距花冠傍捨棲，清晨相叫一聲齊。開關自有馮生計，不必天明待汝啼。   </p>   <p>    <b>     <font color=\"#FF6600\">採桑婦</font>    </b>    <br />    為報躊躇陌上郎，蠶饑日晚妾心忙。本來若愛黃金好，不肯攜籠更採桑。   </p>   <p>    <b>     <font color=\"#FF6600\">漁父</font>    </b>    <br />    桌月眠流處處通，綠蓑葦帶混元風。靈均說盡孤高事，全與逍遙意不同。   </p>   <p>    <b>     <font color=\"#FF6600\">越女</font>    </b>    <br />    玉貌何曾為浣沙，只圖勾踐獻夫差。蘇台日夜唯歌舞，不覺干戈犯翠華。   </p>   <p>    <b>     <font color=\"#FF6600\">望思台</font>    </b>    <br />    不憂家國任奸臣，骨肉翻為驀路人。巫蠱事行冤莫雪，九層徒築見無因。   </p>   <p>    <b>     <font color=\"#FF6600\">比干墓</font>    </b>    <br />    國亂時危道不行，忠賢諫死勝謀生。一沉冤骨千年後，壟水雖平恨未平。   </p>   <p>    <b>     <font color=\"#FF6600\">郢中</font>    </b>    <br />    莫言白雪少人聽，高調都難稱俗情。不是楚詞詢宋玉，巴歌猶掩繞樑聲。   </p>   <p>    <b>     <font color=\"#FF6600\">北海</font>    </b>    <br />    漢臣曾此作縲囚，茹血衣毛十九秋。鶴髮半垂龍節在，不聞青史說封侯。   </p>   <p>    <b>     <font color=\"#FF6600\">招屈亭</font>    </b>    <br />    三閭溺處殺懷王，感得荊人盡縞裳。招屈亭邊兩重恨，遠天秋色暮蒼蒼。   </p>   <p>    <b>     <font color=\"#FF6600\">屈祠</font>    </b>    <br />    不肯迂迴入醉鄉，乍吞忠梗沒滄浪。至今祠畔猿啼月，了了猶疑恨楚王。   </p>   <p>    <b>     <font color=\"#FF6600\">銅雀台</font>    </b>    <br />    銅雀台成玉座空，短歌長袖盡悲風。不知仙駕歸何處，徒遣顰眉望漢宮。   </p>   <p>    <b>     <font color=\"#FF6600\">斑竹祠</font>    </b>    <br />    九處煙霞九處昏，一回延首一銷魂。因憑直節流紅淚，圖得千秋見血痕。   </p>   <p>    <b>     <font color=\"#FF6600\">題李太尉平泉莊</font>    </b>    <br />    水泉花木好高眠，嵩少縱橫滿目前。惆悵人間不平事，今朝身在海南邊。   </p>   <p>    <b>     <font color=\"#FF6600\">戰城南</font>    </b>    <br />    風沙刮地塞雲愁，平旦交鋒晚未休。白骨又沾新戰血，青天猶列舊旄頭。   </p>   <p>    <b>     <font color=\"#FF6600\">延平津</font>    </b>    <br />    三尺晶熒射斗牛，豈隨凡手報冤讎。延平一旦為龍處，看取風雲布九州。   </p>   <p>    <b>     <font color=\"#FF6600\">項亭</font>    </b>    <br />    不修仁德合文明，天道如何擬力爭。隔岸故鄉歸不得，十年空負拔山名。   </p>   <p>    <b>     <font color=\"#FF6600\">烏江</font>    </b>    <br />    兵散弓殘挫虎威，單槍匹馬突重圍。英雄去盡羞容在，看卻江東不得歸。   </p>   <p>    <b>     <font color=\"#FF6600\">綠珠</font>    </b>    <br />    大抵花顏最怕秋，南家歌歇北家愁。從來幾許如君貌，不肯如君墜玉樓。   </p>   <p>    <b>     <font color=\"#FF6600\">升仙橋</font>    </b>    <br />    漢朝卿相盡風雲，司馬題橋眾又聞。何事不如楊得意，解搜賢哲薦明君。   </p>   <p>    <b>     <font color=\"#FF6600\">隋柳</font>    </b>    <br />    夾浪分堤萬樹餘，為迎龍舸到江都。君看靖節高眠處，只向衡門種五株。   </p>   <p>    <b>     <font color=\"#FF6600\">楊柳</font>    </b>    <br />    亞夫營畔柳濛濛，隋主堤邊四路通。攀折贈君還有意，翠眉輕嫩怕春風。   </p>   <p>    <b>     <font color=\"#FF6600\">桐江</font>    </b>    <br />    光武重興四海寧，漢臣無不受浮榮。嚴陵何事輕軒冕，獨向桐江釣月明。   </p>   <p>    <b>     <font color=\"#FF6600\">招隱</font>    </b>    <br />    罷聽泉聲看鹿群，丈夫才策合匡君。早攜書劍離巖谷，莫待蒲輪輾白雲。   </p>   <p>    <b>     <font color=\"#FF6600\">陳宮</font>    </b>    <br />    椒宮荒宴竟無疑，倏忽山河盡入隋。留得後庭亡國曲，至今猶與酒家吹。   </p>   <p>    <b>     <font color=\"#FF6600\">樊將軍廟</font>    </b>    <br />    玉輦曾經陷楚營，漢皇心怯擬休兵。當時不得將軍力，日月須分一半明。   </p>   <p>    <b>     <font color=\"#FF6600\">東海</font>    </b>    <br />    漾舟雪浪映花顏，徐福攜將竟不還。同作危時避秦客，此行何似武陵灘。   </p>   <p>    <b>     <font color=\"#FF6600\">昭君</font>    </b>    <br />    漢家天子鎮寰瀛，塞北羌胡未罷兵。猛將謀臣徒自貴，蛾眉一笑塞塵清。   </p>   <p>    <b>     <font color=\"#FF6600\">五湖</font>    </b>    <br />    已立平吳霸越功，片帆高揚五湖風。不知戰國官榮者，誰似陶朱得始終。   </p>   <p>    <b>     <font color=\"#FF6600\">澠池</font>    </b>    <br />    西秦北趙各稱高，池上張筵列我曹。何事君王親擊缶，相如有劍可吹毛。   </p>   <p>    <b>     <font color=\"#FF6600\">函谷關</font>    </b>    <br />    脫禍東奔壯氣摧，馬如飛電轂如雷。當時若不聽彈鋏，那得關門半夜開。   </p>   <p>    <b>     <font color=\"#FF6600\">詠酒二首</font>    </b>    <br />    九醞松醪一曲歌，本圖閒放養天和。後人不識前賢意，破國亡家事甚多。   </p>   <p>萬事銷沈向一杯，竹門啞軋為風開。秋宵睡足芭蕉雨，又是江湖入夢來。</p>   <p>    <b>     <font color=\"#FF6600\">蒼頡台</font>    </b>    <br />    觀跡成文代結繩，皇風儒教浩然興。幾人從此休耕釣，吟對長安雪夜燈。   </p>   <p>    <b>     <font color=\"#FF6600\">長城</font>    </b>    <br />    秦築長城比鐵牢，蕃戎不敢過臨洮。雖然萬里連雲際，爭及堯階三尺高。    <br />   </p>  </center> "}