{"id":"6-285","content":"   <center>   <font size=\"+3\" face=\"標楷體\">    <b>     <font color=\"#FF6600\">趙嘏</font>    </b>   </font>   <p>（806～853）字承祐，山陽人。會昌二年，登進士第。大中間，仕至渭南尉    <br />    卒。嘏為詩贍美，多興味。杜牧嘗愛其長笛一聲人倚樓之句，吟歎不已。人    <br />    因稱為趙倚樓。   </p>   <p>    <b>     <font color=\"#FF6600\">汾上宴別（一作許渾詩）</font>    </b>    <br />    雲物如故鄉，山川知異路。年來未歸客，馬上春色暮。    <br />    一樽花下酒，殘日水西樹。不待管弦終，搖鞭背花去。   </p>   <p>    <b>     <font color=\"#FF6600\">書齋雪後</font>    </b>    <br />    擁褐坐茅簷，春晴喜初日。微風入桃徑，爽氣歸縹帙。    <br />    頻時苦風雪，就景理巾櫛。樹暖高鳥來，窗閒曙雲出。    <br />    鄉遙路難越，道蹇時易失。欲靜又不能，東山負芝術。   </p>   <p>    <b>     <font color=\"#FF6600\">寄道者</font>    </b>    <br />    洞庭先生歸路長，海雲望極春茫茫。別來幾度向蓬島，自傍瑤台折靈草。   </p>   <p>    <b>     <font color=\"#FF6600\">虎丘寺贈漁處士</font>    </b>    <br />    蘭若雲深處，前年客重過。巖空秋色動，水闊夕陽多。    <br />    早負江湖志，今如鬢髮何。唯思閒勝我，釣艇在煙波。   </p>   <p>    <b>     <font color=\"#FF6600\">陪崔璞侍御和崔玭春日有懷</font>    </b>    <br />    詩家本多感，況值廣陵春。暖駐含窗日，香餘醉袖塵。    <br />    浮名皆有分，一笑最關身。自此容依托，清才兩故人。   </p>   <p>    <b>     <font color=\"#FF6600\">昔昔鹽二十首（以薛道衡詩每句為題）‧垂柳覆金堤</font>    </b>    <br />    新年垂柳色，裊裊對空閨。不畏芳菲好，自緣離別啼。    <br />    因風飄玉戶，向日映金堤。驛使何時度，還將贈隴西。   </p>   <p>    <b>     <font color=\"#FF6600\">昔昔鹽二十首‧蘼蕪葉復齊</font>    </b>    <br />    提筐紅葉下，度日採蘼蕪。掬翠香盈袖，看花憶故夫。    <br />    葉齊誰復見，風暖恨偏孤。一被春光累，容顏與昔殊。   </p>   <p>    <b>     <font color=\"#FF6600\">昔昔鹽二十首‧水溢芙蓉沼</font>    </b>    <br />    淥沼春光後，青青草色濃。綺羅驚翡翠，暗粉妒芙蓉。    <br />    雲遍窗前見，荷翻鏡裡逢。將心託流水，終日渺無從。   </p>   <p>    <b>     <font color=\"#FF6600\">昔昔鹽二十首‧花飛桃李蹊</font>    </b>    <br />    遠期難可託，桃李自依依。花徑無容跡，戎裘未下機。    <br />    隨風開又落，度日掃還飛。欲折枝枝贈，那知歸不歸。   </p>   <p>    <b>     <font color=\"#FF6600\">昔昔鹽二十首‧採桑秦氏女</font>    </b>    <br />    南陌採桑出，誰知妾姓秦。獨憐傾國貌，不負早鶯春。    <br />    珠履蕩花濕，龍鉤折桂新。使君那駐馬，自有侍中人。   </p>   <p>    <b>     <font color=\"#FF6600\">昔昔鹽二十首‧織錦竇家妻</font>    </b>    <br />    當年誰不羨，分作竇家妻。錦字行行苦，羅幃日日啼。    <br />    豈知登隴遠，只恨下機迷。直候陽關使，慇勤寄海西。   </p>   <p>    <b>     <font color=\"#FF6600\">昔昔鹽二十首‧關山別蕩子</font>    </b>    <br />    那堪聞蕩子，迢遞涉關山。腸為馬嘶斷，衣從淚滴斑。    <br />    愁看塞上路，詎惜鏡中顏。儻見征西雁，應傳一字還。   </p>   <p>    <b>     <font color=\"#FF6600\">昔昔鹽二十首‧風月守空閨</font>    </b>    <br />    良人猶遠戍，耿耿夜閨空。繡戶流宵月，羅幃坐晚風。    <br />    魂飛沙帳北，腸斷玉關中。尚自無消息，錦衾那得同。   </p>   <p>    <b>     <font color=\"#FF6600\">昔昔鹽二十首‧恆斂千金笑</font>    </b>    <br />    玉顏恆自斂，羞出鏡台前。早惑陽城客，今悲華錦筵。    <br />    從軍人更遠，投喜鵲空傳。夫婿交河北，迢迢路幾千。   </p>   <p>    <b>     <font color=\"#FF6600\">昔昔鹽二十首‧長垂雙玉啼</font>    </b>    <br />    雙雙紅淚墮，度日暗中啼。雁出居延北，人猶遼海西。    <br />    向燈垂玉枕，對月灑金閨。不惜羅衣濕，惟愁歸意迷。   </p>   <p>    <b>     <font color=\"#FF6600\">昔昔鹽二十首‧蟠龍隨鏡隱</font>    </b>    <br />    鸞鏡無由照，蛾眉豈忍看。不知愁髮換，空見隱龍蟠。    <br />    那愜紅顏改，偏傷白日殘。今朝窺玉匣，雙淚落欄杆。   </p>   <p>    <b>     <font color=\"#FF6600\">昔昔鹽二十首‧彩鳳逐帷低</font>    </b>    <br />    巧繡雙飛鳳，朝朝伴下帷。春花那見照，暮色已頻欺。    <br />    欲捲思君處，將啼裛淚時。何年征戍客，傳語報佳期。   </p>   <p>    <b>     <font color=\"#FF6600\">昔昔鹽二十首‧驚魂同夜鵲</font>    </b>    <br />    萬里無人見，眾情難與論。思君常入夢，同鵲屢驚魂。    <br />    孤寢紅羅帳，雙啼玉箸痕。妾心甘自保，豈復暫忘恩。   </p>   <p>    <b>     <font color=\"#FF6600\">昔昔鹽二十首‧倦寢聽晨雞</font>    </b>    <br />    去去邊城騎，愁眠掩夜閨。披衣窺落月，拭淚待鳴雞。    <br />    不憤連年別，那看長夜啼。功成應自恨，早晚發遼西。   </p>   <p>    <b>     <font color=\"#FF6600\">昔昔鹽二十首‧暗牖懸蛛網</font>    </b>    <br />    暗中蛛網織，歷亂綺窗前。萬里終無信，一條徒自懸。    <br />    分從珠露滴，愁見隙風牽。妾意何聊賴，看看劇斷弦。   </p>   <p>    <b>     <font color=\"#FF6600\">昔昔鹽二十首‧空梁落燕泥</font>    </b>    <br />    春至今朝燕，花時伴獨啼。飛斜珠箔隔，語近畫梁低。    <br />    帷捲閒窺戶，床空暗落泥。誰能長對此，雙去復雙棲。   </p>   <p>    <b>     <font color=\"#FF6600\">昔昔鹽二十首‧前年過代北</font>    </b>    <br />    代北幾千里，前年又復經。燕山雲自合，胡塞草應青。    <br />    鐵馬喧鼙鼓，蛾眉怨錦屏。不知羌笛曲，掩淚若為聽。   </p>   <p>    <b>     <font color=\"#FF6600\">昔昔鹽二十首‧今歲往遼西</font>    </b>    <br />    萬里飛書至，聞君已渡遼。只諳新別苦，忘卻舊時嬌。    <br />    烽戍年將老，紅顏日向凋。胡沙兼漢苑，相望幾迢迢。   </p>   <p>    <b>     <font color=\"#FF6600\">昔昔鹽二十首‧一去無還意</font>    </b>    <br />    良人征絕域，一去不言還。百戰攻胡虜，三冬阻玉關。    <br />    蕭蕭邊馬思，獵獵戍旗閒。獨抱千重恨，連年未解顏。   </p>   <p>    <b>     <font color=\"#FF6600\">昔昔鹽二十首‧那能惜馬蹄</font>    </b>    <br />    雲中路杳杳，江畔草淒淒。妾久垂珠淚，君何惜馬蹄。    <br />    邊風悲曉角，營月怨春鼙。未道休征戰，愁眉又復低。   </p>   <p>    <b>     <font color=\"#FF6600\">送韋處士歸省朔方</font>    </b>    <br />    映柳見行色，故山當落暉。青雲知已歿，白首一身歸。    <br />    滿袖蕭關雨，連沙塞雁飛。到家翻有喜，借取老萊衣。   </p>   <p>    <b>     <font color=\"#FF6600\">送權先輩歸覲信安</font>    </b>    <br />    衣彩獨歸去，一枝蘭更香。馬嘶芳草渡，門掩百花塘。    <br />    野色亭台晚，灘聲枕簟涼。小齋松島上，重葉覆書堂。   </p>   <p>    <b>     <font color=\"#FF6600\">風蟬</font>    </b>    <br />    風蟬旦夕鳴，伴夜送秋聲。故里客歸盡，水邊身獨行。    <br />    噪軒高樹合，驚枕暮山橫。聽處無人見，塵埃滿甑生。   </p>   <p>    <b>     <font color=\"#FF6600\">重寄盧中丞</font>    </b>    <br />    賤子來還去，何人伴使君。放歌迎晚醉，指路上高雲。    <br />    此夜雁初至，空山雨獨聞。別多頭欲白，惆悵惜餘醺。   </p>   <p>    <b>     <font color=\"#FF6600\">曉發（一作姚鵠詩）</font>    </b>    <br />    旅行宜早發，況復是南歸。月影緣山盡，鐘聲隔浦微。    <br />    星殘螢共映，葉落鳥驚飛。去去渡南渚，村深人出稀。   </p>   <p>    <b>     <font color=\"#FF6600\">送友人鄭州歸覲</font>    </b>    <br />    為有趨庭戀，應忘道路賒。風消滎澤凍，雨靜圃田沙。    <br />    古陌人來遠，遙天雁勢斜。園林新到日，春酒酌梨花。   </p>   <p>    <b>     <font color=\"#FF6600\">洛中逢盧郢石歸覲</font>    </b>    <br />    不堪俱失意，相送出東周。緣切倚門戀，倍添為客愁。    <br />    春山和雪靜，寒水帶冰流。別後期君處，靈源紫閣秋。   </p>   <p>    <b>     <font color=\"#FF6600\">贈越客</font>    </b>    <br />    故國波濤隔，明時心久留。獻書雙闕晚，看月五陵秋。    <br />    南桌何當返，長江憶共遊。定知釣魚伴，相望在汀州。   </p>   <p>    <b>     <font color=\"#FF6600\">經無錫縣醉後吟</font>    </b>    <br />    客過無名姓，扁舟繫柳陰。窮秋南國淚，殘日故鄉心。    <br />    京洛衣塵在，江湖酒病深。何須覓陶令，乘醉自橫琴。   </p>   <p>    <b>     <font color=\"#FF6600\">東歸道中二首</font>    </b>    <br />    平生事行役，今日始知非。歲月老將至，江湖春未歸。    <br />    傳家有天爵，主祭用儒衣。何必勞知己，無名亦息機。   </p>   <p>未明喚僮僕，江上憶殘春。風雨落花夜，山川驅馬人。    <br />    星星一鏡髮，草草百年身。此日念前事，滄洲情更親。   </p>   <p>    <b>     <font color=\"#FF6600\">旅次商山</font>    </b>    <br />    役役依山水，何曾似問津。斷崖如避馬，芳樹欲留人。    <br />    日夕猿鳥伴，古今京洛塵。一枝甘已失，辜負故園春。   </p>   <p>    <b>     <font color=\"#FF6600\">長洲</font>    </b>    <br />    扁舟殊不繫，浩蕩路才分。范蠡湖中樹，吳王苑外雲。    <br />    悲心人望月，獨夜雁離群。明發還驅馬，關城見日昏。   </p>   <p>    <b>     <font color=\"#FF6600\">江邊</font>    </b>    <br />    終日勞車馬，江邊款行扉。殘花春浪闊，小酒故人稀。    <br />    戍鼓客帆遠，津雲夕照微。何由兄與弟，俱及暮春歸。   </p>   <p>    <b>     <font color=\"#FF6600\">宿靈巖寺（即古吳官）</font>    </b>    <br />    明月溪頭寺，蟲聲滿橘洲。倚欄香徑晚，移石太湖秋。    <br />    古樹雲歸盡，荒台水更流。無人見惆悵，獨上最高樓。   </p>   <p>    <b>     <font color=\"#FF6600\">越中寺居</font>    </b>    <br />    遲客疏林下，斜溪小艇通。野橋連寺月，高竹半樓風。    <br />    水靜魚吹浪，枝閒鳥下空。數峰相向綠，日夕郡城東。   </p>   <p>    <b>     <font color=\"#FF6600\">贈金剛三藏（一作許渾詩）</font>    </b>    <br />    心法雲無住，流沙歸復來。錫隨山鳥動，經附海船回。    <br />    洗足柳遮寺，坐禪花委苔。惟將一童子，又欲過天台。   </p>   <p>    <b>     <font color=\"#FF6600\">長安晚秋（一作秋望，一作秋夕）</font>    </b>    <br />    雲物淒涼拂曙流，漢家宮闕動高秋。殘星幾點雁橫塞，長笛一聲人倚樓。    <br />    紫艷半開籬菊靜，紅衣落盡渚蓮愁。鱸魚正美不歸去，空戴南冠學楚囚。   </p>   <p>    <b>     <font color=\"#FF6600\">齊安早秋</font>    </b>    <br />    流年堪惜又堪驚，砧杵風來滿郡城。高鳥過時秋色動，征帆落處暮雲平。    <br />    思家正歎江南景，聽角仍含塞北情。此日沾襟念岐路，不知何處是前程。   </p>   <p>    <b>     <font color=\"#FF6600\">東望</font>    </b>    <br />    楚江橫在草堂前，楊柳洲西載酒船。兩見梨花歸不得，每逢寒食一潸然。    <br />    斜陽映閣山當寺，微綠含風月滿川。同郡故人攀桂盡，把詩吟向泬寥天。   </p>   <p>    <b>     <font color=\"#FF6600\">長安月夜與友人話故山（一作舊山，一作故人）</font>    </b>    <br />    宅邊秋水浸苔磯，日日持竿去不歸。楊柳風多潮未落，蒹葭霜冷雁初飛。    <br />    重嘶匹馬吟紅葉，卻聽疏鐘憶翠微。今夜秦城滿樓月，故人相見一沾衣。   </p>   <p>    <b>     <font color=\"#FF6600\">題橫水驛雙峰院松（一作橫水館雙松）</font>    </b>    <br />    故園溪上雪中別，野館門前雲外逢。白髮漸多何事苦，清陰長在好相容。    <br />    迎風幾拂朝天騎，帶月猶含度嶺鐘。更憶葛洪丹井畔，數株臨水欲成龍。   </p>   <p>    <b>     <font color=\"#FF6600\">發剡中（武德中置嵊州）</font>    </b>    <br />    正懷何謝俯長流，更覽餘封識嵊州。樹色老依官捨晚，溪聲涼傍客衣秋。    <br />    南巖氣爽橫郛郭，天姥雲晴拂寺樓。日暮不堪還上馬，蓼花風起路悠悠。   </p>   <p>    <b>     <font color=\"#FF6600\">登安陸西樓</font>    </b>    <br />    樓上華筵日日開，眼前人事只堪哀。征車自入紅塵去，遠水長穿綠樹來。    <br />    雲雨暗更歌舞伴，山川不盡別離杯。無由並寫春風恨，欲下鄖城首重回。   </p>   <p>    <b>     <font color=\"#FF6600\">九日陪越州元相燕龜山寺</font>    </b>    <br />    佳晨何處泛花遊，丞相筵開水上頭。雙影旆搖山雨霽，一聲歌動寺雲秋。    <br />    林光靜帶高城晚，湖色寒分半檻流。共賀萬家逢此節，可憐風物似荊州。   </p>   <p>    <b>     <font color=\"#FF6600\">經漢武泉</font>    </b>    <br />    芙蓉苑裡起清秋，漢武泉聲落御溝。他日江山映蓬鬢，二年楊柳別漁舟。    <br />    竹間駐馬題詩去，物外何人識醉遊。盡把歸心付紅葉，晚來隨水向東流。   </p>   <p>    <b>     <font color=\"#FF6600\">曲江春望懷江南故人</font>    </b>    <br />    杜若洲邊人未歸，水寒煙暖想柴扉。故園何處風吹柳，新雁南來雪滿衣。    <br />    目極思隨原草遍，浪高書到海門稀。此時愁望情多少，萬里春流繞釣磯。   </p>   <p>    <b>     <font color=\"#FF6600\">上令狐相公</font>    </b>    <br />    鶚在卿雲冰在壺，代天才業奉訏謨。榮同伊陟傳朱戶，秀比王商入畫圖。    <br />    昨夜星辰回劍履，前年風月滿江湖。不知機務時多暇，猶許詩家屬和無。   </p>   <p>    <b>     <font color=\"#FF6600\">憶山陽</font>    </b>    <br />    家在枚皋舊宅邊，竹軒晴與楚坡連。芰荷香繞垂鞭袖，楊柳風橫弄笛船。    <br />    城礙十洲煙島路，寺臨千頃夕陽川。可憐時節堪歸去，花落猿啼又一年。   </p>   <p>    <b>     <font color=\"#FF6600\">二（一作寒食遣懷）</font>    </b>    <br />    折柳城邊起暮愁，可憐春色獨懷憂。傷心正歎人間事，回首更慚江上鷗。    <br />    鶗鷢聲中寒食雨，芙蓉花外夕陽樓。憑高滿眼送清渭，去傍故山山下流。   </p>   <p>    <b>     <font color=\"#FF6600\">送僧歸廬山</font>    </b>    <br />    禪棲忽憶五峰遊，去著方袍謝列侯。經啟樓台千葉曙，錫含風雨一枝秋。    <br />    題詩片石侵雲在，洗缽香泉覆菊流。卻憶前年別師處，馬嘶殘月虎溪頭。   </p>   <p>    <b>     <font color=\"#FF6600\">贈天卿寺神亮上人（師不下寺已五年）</font>    </b>    <br />    五看春盡此江濆，花自飄零日自昏。空有慈悲隨物念，已無蹤跡在人群。    <br />    迎秋日色簷前見，入夜鐘聲竹外聞。笑指白蓮心自得，世間煩惱是浮雲。   </p>   <p>    <b>     <font color=\"#FF6600\">降虜</font>    </b>    <br />    廣武溪頭降虜稀，一聲寒角怨金微。河湟不在春風地，歌舞空裁雪夜衣。    <br />    鐵馬半嘶邊草去，狼煙高映塞鴻飛。揚雄尚白相如吃，今日何人從獵歸。   </p>   <p>    <b>     <font color=\"#FF6600\">平戎（時諫官諭北虜未回，天德軍帥請修城備之）</font>    </b>    <br />    邊聲一夜殷秋鼙，牙帳連烽擁萬蹄。武帝未能忘塞北，董生才足使膠西。    <br />    冰橫曉渡胡兵合，雪滿窮沙漢騎迷。自古平戎有良策，將軍不用倚雲梯。   </p>   <p>    <b>     <font color=\"#FF6600\">宿楚國寺有懷</font>    </b>    <br />    風動衰荷寂寞香，斷煙殘月共蒼蒼。寒生晚寺波搖壁，紅墮疏林葉滿床。    <br />    起雁似驚南浦桌，陰雲欲護北樓霜。江邊松菊荒應盡，八月長安夜正長。   </p>   <p>    <b>     <font color=\"#FF6600\">早發剡中石城寺</font>    </b>    <br />    暫息勞生樹色間，平明機慮又相關。吟辭宿處煙霞去，心負秋來水石閒。    <br />    竹戶半開鐘未絕，松枝靜霽鶴初還。明朝一倍堪惆悵，回首塵中見此山。   </p>   <p>    <b>     <font color=\"#FF6600\">寄歸</font>    </b>    <br />    三年踏盡化衣塵，只見長安不見春。馬過雪街天未曙，客迷關路淚空頻。    <br />    桃花塢接啼猿寺，野竹庭通畫鷁津。早晚相酬身事了，水邊歸去一閒人。   </p>   <p>    <b>     <font color=\"#FF6600\">獻淮南李相公</font>    </b>    <br />    傅巖高靜見台星，廟略當時討不庭。萬里有雲歸碧落，百川無浪到滄溟。    <br />    軍中老將傳兵術，江上諸侯受政經。聞道國人思再入，熔金新鑄鶴儀形。   </p>   <p>    <b>     <font color=\"#FF6600\">宛陵寓居上沈大夫二首</font>    </b>    <br />    滿耳歌謠滿眼山，宛陵城郭翠微間。人情已覺春長在，溪戶仍將水共閒。    <br />    曉色入樓紅藹藹，夜聲尋砌碧潺潺。幽雲高鳥俱無事，晚伴西風醉客還。   </p>   <p>溪樹參差綠可攀，謝家雲水滿東山。能忘天上他年貴，來結林中一日閒。    <br />    醉叩玉盤歌裊裊，暖鳴幽澗鳥關關。觥籌不盡須歸去，路在春風縹緲間。   </p>   <p>    <b>     <font color=\"#FF6600\">淮信賀滕邁台州</font>    </b>    <br />    凋瘵民思太古風，上賢綏輯副宸衷。舟移清鏡禹祠北，路轉翠屏天姥東。    <br />    旌旆影前橫竹馬，詠歌聲裡樂樵童。遙知到郡滄波晏，三島離離一望中。   </p>   <p>    <b>     <font color=\"#FF6600\">下第寄宣城幕中諸公</font>    </b>    <br />    一醉曾將萬事齊，暫陪歡去便如泥。黃花李白墓前路，碧浪桓彝宅後溪。    <br />    九月霜中隨計吏，十年江上灌春畦。莫言春盡不惆悵，自有閒眠到日西。   </p>   <p>    <b>     <font color=\"#FF6600\">送令狐郎中赴郢州</font>    </b>    <br />    佐幕才多始拜侯，一門清貴動神州。霜蹄曉駐秦雲斷，野旆晴翻郢樹秋。    <br />    幾處塵生隨候騎，半江帆盡見分流。大馮罷相吟詩地，莫惜頻登白雪樓。   </p>   <p>    <b>     <font color=\"#FF6600\">送盧緘歸揚州</font>    </b>    <br />    曾向雷塘寄掩扉，荀家燈火有餘輝。關河日暮望空極，楊柳渡頭人獨歸。    <br />    隋苑荒台風裊裊，灞陵殘雨夢依依。今年春色還相誤，為我江邊謝釣磯。   </p>   <p>    <b>     <font color=\"#FF6600\">送李裴評事</font>    </b>    <br />    塞垣從事識兵機，只擬平戎不擬歸。入夜笳聲含白髮，報秋榆葉落征衣。    <br />    城臨戰壘黃雲晚，馬渡寒沙夕照微。此別不應書斷絕，滿天霜雪有鴻飛。   </p>   <p>    <b>     <font color=\"#FF6600\">別麻氏</font>    </b>    <br />    曉哭呱呱動四鄰，於君我作負心人。出門便涉東西路，回首初驚枕席塵。    <br />    滿眼淚珠和語咽，舊窗風月更誰親。分離況值花時節，從此東風不似春。   </p>   <p>    <b>     <font color=\"#FF6600\">代人贈別</font>    </b>    <br />    月自斜窗夢自驚，衷腸中有萬愁生。清猿處處三聲盡，碧落悠悠一水橫。    <br />    平子定情詞麗絕，詩人匪石誓分明。會須攜手乘鸞去，簫史樓台在玉京。   </p>   <p>    <b>     <font color=\"#FF6600\">寒食新豐別友人</font>    </b>    <br />    一百五日家未歸，新豐雞犬獨依依。滿樓春色傍人醉，半夜雨聲前計非。    <br />    繚繞溝塍含綠晚，荒涼樹石向川微。東風吹淚對花落，憔悴故交相見稀。   </p>   <p>    <b>     <font color=\"#FF6600\">李侍御歸山同宿華嚴寺</font>    </b>    <br />    家有青山近玉京，風流柱史早知名。園林手植自含綠，霄漢眼看當去程。    <br />    處處白雲迷駐馬，家家紅樹近流鶯。相逢一宿最高寺，夜夜翠微泉落聲。   </p>   <p>    <b>     <font color=\"#FF6600\">今年新先輩以遏密之際每有宴集必資清談書此奉賀</font>    </b>    <br />    天上高高月桂叢，分明三十一枝風。滿懷春色向人動，遮路亂花迎馬紅。    <br />    鶴馭回飄雲雨外，蘭亭不在管弦中。居然自是前賢事，何必青樓倚翠空。   </p>   <p>    <b>     <font color=\"#FF6600\">自遣</font>    </b>    <br />    晚樹疏蟬起別愁，遠人回首憶滄洲。江連故國無窮恨，日帶殘雲一片秋。    <br />    久客轉諳時態薄，多情只共酒淹留。到頭生長煙霞者，須向煙霞老始休。   </p>   <p>    <b>     <font color=\"#FF6600\">浙東陪元相公遊雲門寺</font>    </b>    <br />    松下山前一徑通，燭迎千騎滿山紅。溪雲乍斂幽巖雨，曉氣初高大旆風。    <br />    小檻宴花容客醉，上方看竹與僧同。歸來吹盡巖城角，路轉橫塘亂水東。   </p>   <p>    <b>     <font color=\"#FF6600\">陪韋中丞宴扈都頭花園（一作楚州宴花樓）</font>    </b>    <br />    門下煙橫載酒船，謝家攜客醉華筵。尋花偶坐將軍樹，飲水方重刺史天。    <br />    幾曲艷歌春色裡，斷行高鳥暮雲邊。分明聽得輿人語，願及行春更一年。   </p>   <p>    <b>     <font color=\"#FF6600\">花園即事呈常（一作韋中丞）</font>    </b>    <br />    煙暖池塘柳覆台，百花園裡看花來。燒衣焰席三千樹，破鼻醒愁一萬杯。    <br />    不肯為歌隨拍落，卻因令舞帶香回。山公仰爾延賓客，好傍春風次第開。   </p>   <p>    <b>     <font color=\"#FF6600\">宿何書記先輩延福新居</font>    </b>    <br />    松下有琴閒未收，一燈高為石叢留。詩情似到山家夜，樹色輕含御水秋。    <br />    小榼提攜終永日，半斑容鬢漫生愁。因君撫掌問時俗，紫閣堆簷不舉頭。   </p>   <p>    <b>     <font color=\"#FF6600\">秦中逢王處士</font>    </b>    <br />    萬水東流去不回，先生獨自負仙才。蕊宮橫浪海邊別，鶴翅駐雲天上來。    <br />    幾處吹簫森羽衛，誰家殘月下樓台。春風正好分瓊液，乞取當時白玉杯。   </p>   <p>    <b>     <font color=\"#FF6600\">江上逢許逸人</font>    </b>    <br />    是非處處生塵埃，唯君襟抱無嫌猜。收帆依雁湓浦宿，帶雨別僧衡岳回。    <br />    芳樽稍駐落日唱，醉袖更拂長雲開。清秋華髮好相似，卻把釣竿歸去來。   </p>   <p>    <b>     <font color=\"#FF6600\">和令狐補闕春日獨遊西街</font>    </b>    <br />    左掖初辭近侍班，馬嘶尋得過街閒。映鞭柳色微遮水，隨步花枝欲礙山。    <br />    暖泛鳥聲來席上，醉從詩句落人間。此時失意哀吟客，更覺風流不可攀。   </p>   <p>    <b>     <font color=\"#FF6600\">廣陵答崔琛</font>    </b>    <br />    桌倚隋家舊院牆，柳金梅雪撲簷香。朱樓映日重重晚，碧水含光灩灩長。    <br />    八斗已聞傳姓字，一枝何足計行藏。聲名官職應前定，且把旌麾入醉鄉。   </p>   <p>    <b>     <font color=\"#FF6600\">答友人</font>    </b>    <br />    詩家才子酒家仙，遊宦曾依積水邊。窗戶動搖三島樹，琴樽安穩五湖船。    <br />    羅浮道士分瓊液，錦席佳人艷楚蓮。今日相逢朗吟罷，滿城砧杵一燈前。   </p>   <p>    <b>     <font color=\"#FF6600\">送張又新除溫州</font>    </b>    <br />    東晉江山稱永嘉，莫辭紅旆向天涯。凝弦夜醉松亭月，歇馬曉尋溪寺花。    <br />    地與剡川分水石，境將蓬島共煙霞。卻愁明詔徵非晚，不得秋來見海槎。   </p>   <p>    <b>     <font color=\"#FF6600\">送滕邁郎中赴睦州</font>    </b>    <br />    郡齋秋盡一江橫，頻命郎官地更清。星月去隨新詔動，旌旗遙映故山明。    <br />    詩尋片石依依晚，帆掛孤雲杳杳輕。想到釣台逢竹馬，只應歌詠伴猿聲。   </p>   <p>    <b>     <font color=\"#FF6600\">送剡客（一作薛逢詩）</font>    </b>    <br />    兩重江外片帆斜，數里林塘繞一家。門掩右軍餘水石，路橫諸謝舊煙霞。    <br />    扁舟幾處逢溪雪，長笛何人怨柳花。若到天台洞陽觀，葛洪丹井在雲涯。   </p>   <p>    <b>     <font color=\"#FF6600\">李先輩擢第東歸有贈送（一作薛逢詩）</font>    </b>    <br />    金榜前頭無是非，平人分得一枝歸。正憐日暖雲飄路，何處宴回風滿衣。    <br />    門掩長淮心更遠，渡連芳草馬如飛。茂陵自笑猶多病，空有書齋在翠微。   </p>   <p>    <b>     <font color=\"#FF6600\">送同年鄭祥先輩歸漢南（時恩門相公鎮山南）</font>    </b>    <br />    年來驚喜兩心知，高處同攀次第枝。人倚繡屏閒賞夜，馬嘶花徑醉歸時。    <br />    聲名本是文章得，藩閫曾勞筆硯隨。家去恩門四千里，只應從此夢旌旗。   </p>   <p>    <b>     <font color=\"#FF6600\">送沈單作尉江都（一作許渾詩）</font>    </b>    <br />    煬帝都城春水邊，笙歌夜上木蘭船。三千宮女自塗地，十萬人家如洞天。    <br />    焰焰花枝官捨晚，重重雲影寺牆連。少年作尉須矜慎，莫向樓前墜馬鞭。   </p>   <p>    <b>     <font color=\"#FF6600\">送李蘊赴鄭州因獻盧郎中俶</font>    </b>    <br />    僕射陂西想到時，滿川晴色見旌旗。馬融閒臥笛聲遠，王粲醉吟樓影移。    <br />    幾日賦詩秋水寺，經年草詔白雲司。唯君此去人多羨，卻是恩深自不知。   </p>   <p>    <b>     <font color=\"#FF6600\">送韓絳歸淮南寄韓綽先輩</font>    </b>    <br />    島上花枝繫釣船，隋家宮畔水連天。江帆自落鳥飛外，月觀靜依春色邊。    <br />    門巷草生車轍在，朝廷恩及雁行聯。相逢且問昭州事，曾鼓莊盆對逝川。   </p>   <p>    <b>     <font color=\"#FF6600\">送薛耽先輩歸謁漢南</font>    </b>    <br />    雪繞千峰驛路長，謝家聯句待檀郎。手持碧落新攀桂，月在東軒舊選床。    <br />    幾日旌幢延駿馬，到時冰玉動華堂。孔門多少風流處，不遣顏回識醉鄉。   </p>   <p>    <b>     <font color=\"#FF6600\">送陳嘏登第作尉歸覲</font>    </b>    <br />    千峰歸去舊林塘，溪縣門前即故鄉。曾把桂誇春里巷，重憐身稱錦衣裳。    <br />    洲迷翠羽雲遮檻，露濕紅蕉月滿廊。就養舉朝人共羨，清資讓卻校書郎。   </p>   <p>    <b>     <font color=\"#FF6600\">送裴延翰下第歸覲滁州</font>    </b>    <br />    失意何曾恨解攜，問安歸去秣陵西。郡斜楊柳春風岸，山映樓台明月溪。    <br />    江上詩書懸素業，日邊門戶倚丹梯。一枝攀折回頭是，莫向清秋惜馬蹄。   </p>   <p>    <b>     <font color=\"#FF6600\">題崇聖寺簡雲端僧錄</font>    </b>    <br />    暮塵飄盡客愁長，來扣禪關月滿廊。宋玉逢秋空雪涕，淨名無地可容床。    <br />    高雲覆檻千巖樹，疏磬含風一夜霜。回首故園紅葉外，只將多病告醫王。   </p>   <p>    <b>     <font color=\"#FF6600\">越中寺居寄上主人</font>    </b>    <br />    野寺初容訪靜來，晚晴江上見樓台。中林有路到花盡，一日無人看竹回。    <br />    自曬詩書經雨後，別留門戶為僧開。苦心若是酬恩事，不敢吟春憶酒杯。   </p>   <p>    <b>     <font color=\"#FF6600\">早出洞仙觀</font>    </b>    <br />    露濃如水灑蒼苔，洞口煙蘿密不開。殘月色低當戶後，曉鐘聲迥隔山來。    <br />    春生藥圃芝猶短，夜醮齋壇鶴未回。愁是獨尋歸路去，人間步步是塵埃。   </p>   <p>    <b>     <font color=\"#FF6600\">題昭應王明府溪亭</font>    </b>    <br />    靖節何須彭澤逢，菊洲松島水悠溶。行人自折門前柳，高鳥不離溪畔峰。    <br />    曉渭度簷帆的的，晚原含雨樹重重。軒車過盡無公事，枕上一聲長樂鐘。   </p>   <p>    <b>     <font color=\"#FF6600\">贈王先生</font>    </b>    <br />    太一真人隱翠霞，早年曾降蔡經家。羽衣使者峭於鶴，鳥爪侍娘飄若花。    <br />    九鼎欄杆歸馬齒，三山窕窈步雲涯。時因弟子偷靈藥，散落人間駐物華。   </p>   <p>    <b>     <font color=\"#FF6600\">贈道者</font>    </b>    <br />    華蓋飄飄綠鬢翁，往來朝謁蕊珠宮。幾年山下陰陽鼎，盡日澗邊桃李風。    <br />    野跡似雲無處著，仙容如水與誰同。應憐有客外妻子，思在長生一顧中。   </p>   <p>    <b>     <font color=\"#FF6600\">王先生不別而去</font>    </b>    <br />    仙翁歸袖拂煙霓，一卷素書還獨攜。斸藥滿囊身不病，抱琴何處鶴同棲。    <br />    沾衣盡日看山坐，搔首殘春向路迷。樹樹白雲幽徑絕，短船空倚武陵溪。   </p>   <p>    <b>     <font color=\"#FF6600\">山陽盧明府以雙鶴寄遺，白氏以詩回答，因寄和</font>    </b>    <br />    緱山雙去羽翰輕，應為仙家好弟兄。茅固枕前秋對舞，陸雲溪上夜同鳴。    <br />    紫泥封處曾回首，碧落歸時莫問程。自笑滄江一漁叟，何由似爾到層城。   </p>   <p>    <b>     <font color=\"#FF6600\">贈李秘書</font>    </b>    <br />    束帶臨風氣調新，孔門才業獨誰倫。杉松韻冷雪溪暗，鸞鶴勢高天路春。    <br />    美玉韞來休問價，芳枝攀去正無塵。莫將芸閣輕科第，須作人間第一人。   </p>   <p>    <b>     <font color=\"#FF6600\">回於道中寄舒州李玨相公</font>    </b>    <br />    都無鄙吝隔塵埃，昨日丘門避席來。靜語乍臨清廟瑟，披風如在九層台。    <br />    幾煩命妓浮溪桌，再許論詩注酒杯。從此微塵知感戀，七真台上望三台。   </p>   <p>    <b>     <font color=\"#FF6600\">舒州獻李相公</font>    </b>    <br />    野人留得五湖船，丞相興歌郡國年。醉筆倚風飄澗雪，靜襟披月坐樓天。    <br />    鶴歸華表山河在，氣返青雲雨露全。聞說萬方思舊德，一時傾望重陶甄。   </p>   <p>    <b>     <font color=\"#FF6600\">成名年獻座主僕射兼呈同年</font>    </b>    <br />    拂煙披月羽毛新，千里初辭九陌塵。曾失玄珠求象罔，不將雙耳負伶倫。    <br />    賈嵩詞賦相如手，楊乘歌篇李白身。除卻今年仙侶外，堂堂又見兩三春。   </p>   <p>    <b>     <font color=\"#FF6600\">抒懷上歙州盧中丞宣州杜侍郎</font>    </b>    <br />    東來珠履與旌旗，前者登朝亦一時。竹馬迎呼逢稚子，柏台長告見男兒。    <br />    花飄舞袖樓相倚，角送歸軒客盡隨。獨有賤夫懷感激，十年兩地負恩知。   </p>   <p>    <b>     <font color=\"#FF6600\">山陽韋中丞罷郡因獻</font>    </b>    <br />    笙歌只是舊笙歌，腸斷風流奈別何。照物二年春色在，感恩千室淚痕多。    <br />    盡將魂夢隨西去，猶望旌旗暫一過。今日樽前無限思，萬重雲月隔煙波。   </p>   <p>    <b>     <font color=\"#FF6600\">山陽即席獻裴中丞</font>    </b>    <br />    早年天上見清塵，今日樓中醉一春。暫肯剖符臨水石，幾曾焚筆動星辰。    <br />    瓊台雪映迢迢鶴，蓬島波橫浩浩津。好是仙家羽衣使，欲教垂涕問何人。   </p>   <p>    <b>     <font color=\"#FF6600\">西峰即事獻沈大夫</font>    </b>    <br />    松竹閒遊道路身，衣襟落盡往來塵。山連謝宅餘霞在，水映琴溪舊浪春。    <br />    拂榻從容今有地，酬恩寂寞久無人。安知不及屠沽者，曾對青萍淚滿巾。   </p>   <p>    <b>     <font color=\"#FF6600\">杜陵貽杜牧侍御（一作題杜侍御別業）</font>    </b>    <br />    紫陌塵多不可尋，南溪酒熟一披襟。山高晝枕石床隱，泉落夜窗煙樹深。    <br />    白首尋人嗟問計，青雲無路覓知音。唯君懷抱安如水，他日門牆許醉吟。   </p>   <p>    <b>     <font color=\"#FF6600\">下第後上李中丞</font>    </b>    <br />    落第逢人慟哭初，平生志業欲何如。鬢毛灑盡一枝桂，淚血滴來千里書。    <br />    谷外風高摧羽翮，江邊春在憶樵漁。唯應感激知恩地，不待功成死有餘。   </p>   <p>    <b>     <font color=\"#FF6600\">浙東贈李副使員外</font>    </b>    <br />    妙盡戎機佐上台，少年清苦自霜台。馬嘶深竹閒宜貴，花拂朱衣美稱才。    <br />    早入半緣分務重，晚吟多是看山回。名高漸少翻飛伴，幾度煙霄獨去來。   </p>   <p>    <b>     <font color=\"#FF6600\">寄淮南幕中劉員外</font>    </b>    <br />    郎官何遜最風流，愛月憐山不下樓。三佐戎旃換朱紱，一辭蘭省見清秋。    <br />    桂生岩石本瀟灑，鶴到煙空更自由。休向西齋久閒臥，滿朝傾蓋是依劉。   </p>   <p>    <b>     <font color=\"#FF6600\">薛廷范從事自宣城至因贈</font>    </b>    <br />    少年從事霍嫖姚，來自楓林度柳橋。金管別筵樓灼灼，玉溪回首馬蕭蕭。    <br />    清風氣調真君輩，知己風流滿聖朝。獨有故人愁欲死，晚簷疏雨動空瓢。   </p>   <p>    <b>     <font color=\"#FF6600\">寄潯陽趙校書</font>    </b>    <br />    簾下秋江夜影空，倚樓人在月明中。不將行止問朝列，唯脫衣裳與釣翁。    <br />    幾處別巢悲去燕，十年回首送歸鴻。那應更結廬山社，見說心閒勝遠公。   </p>   <p>    <b>     <font color=\"#FF6600\">贈李從貴</font>    </b>    <br />    白馬嘶風何處還，鞭梢拂地看南山。珠簾捲盡不回首，春色欲闌休閉關。    <br />    花外鳥歸殘雨暮，竹邊人語夕陽閒。知君舊隱嵩雲下，巖桂從今幾更攀。   </p>   <p>    <b>     <font color=\"#FF6600\">贈陳正字</font>    </b>    <br />    魯儒今日意何如，名掛春官選籍初。野艇幾曾尋水去，故山從此與雲疏。    <br />    吟憐受露花陰足，行覺嘶風馬力餘。聞說晚心心更靜，竹間依舊臥看書。   </p>   <p>    <b>     <font color=\"#FF6600\">洞庭寄所思</font>    </b>    <br />    日斷蘭台空望歸，錦衾香冷夢來稀。書中自報刀頭約，天上三看破鏡飛。    <br />    孤浪謾疑紅臉笑，輕雲忽似舞羅衣。遙知不語坐相憶，寂寞洞房寒燭微。   </p>   <p>    <b>     <font color=\"#FF6600\">代人贈杜牧侍御（宣州會中）</font>    </b>    <br />    郎作東台御史時，妾長西望斂雙眉。一從詔下人皆羨，豈料恩衰不自知。    <br />    高闕如天縈曉夢，華筵似水隔秋期。坐來情態猶無限，更向樓前舞柘枝。   </p>   <p>    <b>     <font color=\"#FF6600\">旅館聞雁別友人</font>    </b>    <br />    路繞秋塘首獨搔，背群燕雁正呼號。故關何處重相失，碧落有雲終自高。    <br />    旅宿去緘他日恨，單飛誰見此生勞。行衣濕盡千山雪，腸斷金籠好羽毛。   </p>   <p>    <b>     <font color=\"#FF6600\">泊鳧磯江館</font>    </b>    <br />    風雪晴來歲欲除，孤舟晚下意何如。月當軒色湖平後，雁斷雲聲夜起初。    <br />    傍曉管弦何處靜，犯寒楊柳繞津疏。三間茅屋東溪上，歸去生涯竹與書。   </p>   <p>    <b>     <font color=\"#FF6600\">春盡獨遊慈恩寺南池</font>    </b>    <br />    竹外池塘煙雨收，送春無伴亦遲留。秦城馬上半年客，潘鬢水邊今日愁。    <br />    氣變晚雲紅映闕，風含高樹碧遮樓。杏園花落遊人盡，獨為圭峰一舉頭。   </p>   <p>    <b>     <font color=\"#FF6600\">重遊楚國寺</font>    </b>    <br />    往事飄然去不回，空餘山色在樓台。池塘風暖雁尋去，松桂寺高人獨來。    <br />    莊叟著書真達者，賈生揮涕信悠哉。老僧心地閒於水，猶被流年日日催。   </p>   <p>    <b>     <font color=\"#FF6600\">三像寺酬元秘書</font>    </b>    <br />    官總芸香閣署崇，可憐詩句落春風。偶然侍坐水聲裡，還許醉吟松影中。    <br />    車馬照來紅樹合，煙霞詠盡翠微空。不因高寺閒回首，誰識飄飄一寒翁。   </p>   <p>    <b>     <font color=\"#FF6600\">獻淮南李僕射</font>    </b>    <br />    早年曾謁富民侯，今日難甘失鵠羞。新諾似山無力負，舊恩如水滿身流。    <br />    馬嘶紅葉蕭蕭晚，日照長江灩灩秋。功德萬重知不惜，一言拋得百生愁。   </p>   <p>    <b>     <font color=\"#FF6600\">江亭晚望</font>    </b>    <br />    碧江涼冷雁來疏，閒望江雲思有餘。秋館池亭荷葉歇，野人籬落豆花初。    <br />    無愁自得仙翁術，多病能忘太史書。聞說故園香稻熟，片帆歸去就鱸魚。   </p>   <p>    <b>     <font color=\"#FF6600\">贈曹處士幽居</font>    </b>    <br />    勾漏先生冰玉然，曾將八石問群仙。中山暫醉一千日，南苑往來三百年。    <br />    棋局不收花滿洞，霓旌欲別浪翻天。何須更學鴟夷子，頭白江湖一短船。   </p>   <p>    <b>     <font color=\"#FF6600\">重陽日示舍弟（時在吳門）</font>    </b>    <br />    多少鄉心入酒杯，野塘今日菊花開。新霜何處雁初下，故國窮秋首正回。    <br />    漸老向人空感激，一生驅馬傍塵埃。侯門無路提攜爾，虛共扁舟萬里來。   </p>   <p>    <b>     <font color=\"#FF6600\">客至（一作許渾詩）</font>    </b>    <br />    得路逢津更俊才，可憐鞍馬照春來。殘花幾日小齋閉，大笑一聲幽抱開。    <br />    袖拂碧溪寒繚繞，冠欹紅樹晚裴回。相逢少別更堪恨，何必秋風江上台。   </p>   <p>    <b>     <font color=\"#FF6600\">歲暮江軒寄盧端公</font>    </b>    <br />    積水生高浪，長風自北時。萬艘俱擁桌，上客獨吟詩。    <br />    路以重湖阻，心將小謝期。渚雲愁正斷，江雁重驚悲。    <br />    笑憶遊星子，歌尋罷貴池。夢來孤島在，醉醒百憂隨。    <br />    戍迥煙生晚，江寒鳥過遲。問山樵者對，經雨釣船移。    <br />    敢歎今留滯，猶勝曩別離。醉從陶令得，善必丈人知。    <br />    道蹇才何取，恩深劍不疑。此身同岸柳，只待變寒枝。   </p>   <p>    <b>     <font color=\"#FF6600\">秋日吳中觀貢藕</font>    </b>    <br />    野艇幾西東，清泠映碧空。褰衣來水上，捧玉出泥中。    <br />    葉亂田田綠，蓮餘片片紅。激波才入選，就日已生風。    <br />    御潔玲瓏膳，人懷拔擢功。梯山謾多品，不與世流同。   </p>   <p>    <b>     <font color=\"#FF6600\">華清宮和杜舍人（一作張祜詩）</font>    </b>    <br />    五十年天子，離宮仰峻牆。登封時正泰，御宇日何長。    <br />    上位先名實，中興事憲章。起戎輕甲冑，餘地復河湟。    <br />    道帝玄元祖，儒封孔子王。因緣百司署，叢會一人湯。    <br />    渭水波搖綠，秦郊草半黃。馬馴金勒細，鷹健玉鈴鏘。    <br />    下箭朱弓滿，鳴鞭皓腕攘。畋思獲呂望，諫只避周昌。    <br />    兔跡貪前逐，梟心不早防。幾添鸚鵡勸，先賜荔枝嘗。    <br />    月鎖千門靜，天吹一笛涼。細音搖羽佩，輕步宛霓裳。    <br />    禍亂基潛結，昇平意遽忘。衣冠逃犬虜，鼙鼓動漁陽。    <br />    外戚心殊迫，中途事可量。血埋妃子艷，創斷祿兒腸。    <br />    近侍煙塵隔，前蹤輦路荒。益知迷寵佞，遺恨喪賢良。    <br />    北闕尊明主，南宮遜上皇。禁清餘鳳吹，池冷睡龍光。    <br />    祝壽山猶在，流年水共傷。杜鵑魂厭蜀，蝴蝶夢悲莊。    <br />    雀卵遺雕栱，蟲絲罥畫梁。紫苔侵壁潤，紅樹閉門芳。    <br />    守吏齊鴛瓦，耕民得翠璫。登年齊酺樂，講武舊兵場。    <br />    暮草深巖翠，幽花墜徑香。不堪垂白叟，行折御溝楊。   </p>   <p>    <b>     <font color=\"#FF6600\">下第</font>    </b>    <br />    南溪抱甕客，失意自懷羞。晚路誰攜手，殘春自白頭。   </p>   <p>    <b>     <font color=\"#FF6600\">到家（一作杜牧詩，題作歸家）</font>    </b>    <br />    童稚苦相問，歸來何太遲。共誰爭歲月，贏得鬢邊絲。   </p>   <p>    <b>     <font color=\"#FF6600\">春釀</font>    </b>    <br />    春釀正風流，梨花莫問愁。馬卿思一醉，不惜鷫鷞裘。   </p>   <p>    <b>     <font color=\"#FF6600\">寒塘</font>    </b>    <br />    曉髮梳臨水，寒塘坐見秋。鄉心正無限，一雁度南樓。   </p>   <p>    <b>     <font color=\"#FF6600\">寄前黃州竇使君</font>    </b>    <br />    池上笙歌寂不聞，樓中愁殺碧虛雲。玉壺凝盡重重淚，寄與風流舊使君。   </p>   <p>    <b>     <font color=\"#FF6600\">八月二十九日宿懷</font>    </b>    <br />    秋天睛日菊還香，獨坐書齋思已長。無奈風光易流轉，強須傾酒一杯觴。   </p>   <p>    <b>     <font color=\"#FF6600\">泗上奉送相公</font>    </b>    <br />    語堪銘座默含春，西漢公卿絕比倫。今日抱轅留不得，欲揮雙涕學舒人。   </p>   <p>    <b>     <font color=\"#FF6600\">贈桐鄉丞</font>    </b>    <br />    舟觸長松岸勢回，潺湲一夜繞亭台。若教靖節先生見，不肯更吟歸去來。   </p>   <p>    <b>     <font color=\"#FF6600\">哭李進士</font>    </b>    <br />    牽馬街中哭送君，靈車輾雪隔城聞。唯有山僧與樵客，共舁孤櫬入幽墳。   </p>   <p>    <b>     <font color=\"#FF6600\">重陽</font>    </b>    <br />    節逢重九海門外，家在五湖煙水東。還向秋山覓詩句，伴僧吟對菊花風。   </p>   <p>    <b>     <font color=\"#FF6600\">重陽日即事</font>    </b>    <br />    病酒堅辭綺席春，菊花空伴水邊身。由來舉止非閑雅，不是龍山落帽人。   </p>   <p>    <b>     <font color=\"#FF6600\">十無詩寄桂府楊中丞</font>    </b>    <br />    琴酒曾將風月須，謝公名跡滿江湖。不知貴擁旌旗後，猶暇憐詩愛酒無。   </p>   <p>東省南宮興不孤，幾因詩酒謬招呼。一從開署芙蓉幕，曾向風前記得無。</p>   <p>遙聞桂水繞城隅，城上江山滿畫圖。為問訾家洲畔月，清秋擬許醉狂無。</p>   <p>日暮江邊一小儒，空憐未有白髭鬚。馬融已貴諸生老，猶自容窺絳帳無。</p>   <p>一種吟詩號孔徒，滄江有客獨疏愚。初筵盡辟知名士，許到風前月下無。</p>   <p>望斷南雲日已晡，便應憑夢過重湖。不知自古登龍者，曾有因詩泥得無。</p>   <p>早遊門館一樵夫，只愛吟詩傍藥爐。旌旆滿江身不見，思言記得穎川無。</p>   <p>孔融襟抱稱名儒，愛物憐才與世殊。今日賓階忘姓字，當時省記薦雄無。</p>   <p>僻愛江山俯坐隅，人間不是便為圖。樽前為問神仙伴，肯向三清慰薦無。</p>   <p>膺門不避額逢珠，絕境由來卷軸須。早忝阿戎詩友契，趨庭曾薦禰生無。</p>   <p>    <b>     <font color=\"#FF6600\">寄山僧</font>    </b>    <br />    雲裡幽僧不置房，橡花籐葉蓋禪床。朝來逢著山中伴，聞說新移最上方。   </p>   <p>    <b>     <font color=\"#FF6600\">喜張濆及第</font>    </b>    <br />    九轉丹成最上仙，青天暖日踏雲軒。春風賀喜無言語，排比花枝滿杏園。   </p>   <p>    <b>     <font color=\"#FF6600\">贈張濆榜頭被駁落</font>    </b>    <br />    莫向花前泣酒杯，謫仙依舊是仙才。猶堪與世為祥瑞，曾到蓬山頂上來。   </p>   <p>    <b>     <font color=\"#FF6600\">悼亡二首</font>    </b>    <br />    一燭從風到奈何，二年衾枕逐流波。雖知不得公然淚，時泣欄杆恨更多。   </p>   <p>明月蕭蕭海上風，君歸泉路我飄蓬。門前雖有如花貌，爭奈如花心不同。</p>   <p>    <b>     <font color=\"#FF6600\">宮烏棲</font>    </b>    <br />    宮烏棲處玉樓深，微月生簷夜夜心。香輦不回花自落，春來空佩辟寒金。   </p>   <p>    <b>     <font color=\"#FF6600\">長信宮（一作孟遲詩）</font>    </b>    <br />    君恩已盡欲何歸，猶有殘香在舞衣。自恨身輕不如燕，春來長繞御簾飛。   </p>   <p>    <b>     <font color=\"#FF6600\">廣陵城（一作孟遲詩）</font>    </b>    <br />    紅映高台綠繞城，城邊春草傍牆生。隋家不向此中盡，汴水應無東去聲。   </p>   <p>    <b>     <font color=\"#FF6600\">冷日過驪山（一作孟遲詩）</font>    </b>    <br />    冷日微煙渭水愁，翠華宮樹不勝秋。霓裳一曲千門鎖，白盡梨園弟子頭。   </p>   <p>    <b>     <font color=\"#FF6600\">下第後歸永樂里自題二首</font>    </b>    <br />    無地無媒只一身，歸來空拂滿床塵。樽前盡日誰相對，唯有南山似故人。   </p>   <p>玄髮侵愁忽似翁，暖塵寒袖共東風。公卿門戶不知處，立馬九衢春影中。</p>   <p>    <b>     <font color=\"#FF6600\">出試日獨遊曲江</font>    </b>    <br />    江莎漸映花邊綠，樓日自開池上春。雙鶴繞空來又去，不知臨水有愁人。   </p>   <p>    <b>     <font color=\"#FF6600\">題曹娥廟</font>    </b>    <br />    青娥埋沒此江濱，江樹颼飀慘暮雲。文字在碑碑已墮，波濤辜負色絲文。   </p>   <p>    <b>     <font color=\"#FF6600\">題段氏中台</font>    </b>    <br />    看山台下水無塵，碧筱前頭曲水春。獨對一樽風雨夜，不知家有早朝人。   </p>   <p>    <b>     <font color=\"#FF6600\">華州座中獻盧給事</font>    </b>    <br />    送迎皆到三峰下，滿面煙霜滿馬塵。自是追攀認知己，青雲不假送迎人。   </p>   <p>    <b>     <font color=\"#FF6600\">商山道中（一作度商山晚靜，又作淨）</font>    </b>    <br />    和如春色淨如秋，五月商山是勝遊。當晝火雲生不得，一溪縈作萬重愁。   </p>   <p>    <b>     <font color=\"#FF6600\">贈歙州妓</font>    </b>    <br />    灩灩橫波思有餘，庾樓明月墮雲初。揚州寒食春風寺，看遍花枝盡不如。   </p>   <p>    <b>     <font color=\"#FF6600\">贈王明府</font>    </b>    <br />    五柳逢秋影漸微，陶潛戀酒不知歸。但存物外醉鄉在，誰向人間問是非。   </p>   <p>    <b>     <font color=\"#FF6600\">呂校書雨中見訪</font>    </b>    <br />    竹閣斜溪小檻明，惟君來賞見山情。馬嘶風雨又歸去，獨聽子規千萬聲。   </p>   <p>    <b>     <font color=\"#FF6600\">千秋嶺下</font>    </b>    <br />    知有巖前萬樹桃，未逢搖落思空勞。年年盛發無人見，三十六溪春水高。   </p>   <p>    <b>     <font color=\"#FF6600\">歙州道中僕逃</font>    </b>    <br />    去跳風雨幾奔波，曾共辛勤奈若何。莫遣窮歸不知處，秋山重疊戍旗多。   </p>   <p>    <b>     <font color=\"#FF6600\">重陽日寄韋舍人</font>    </b>    <br />    節過重陽菊委塵，江邊病起杖扶身。不知此日龍山會，誰是風流落帽人。   </p>   <p>    <b>     <font color=\"#FF6600\">贈薛勳下第</font>    </b>    <br />    一擲雖然未得盧，驚人不用繞床呼。牢之坐被青雲逼，只問君能酷似無。   </p>   <p>    <b>     <font color=\"#FF6600\">宛陵望月寄沈學士</font>    </b>    <br />    一川如畫敬亭東，待詔閒遊處處同。天竺山前鏡湖畔，何如今日庾樓中。   </p>   <p>    <b>     <font color=\"#FF6600\">翡翠巖</font>    </b>    <br />    芙蓉幕裡千場醉，翡翠巖前半日閒。惆悵晉朝人不到，謝公拋力上東山。   </p>   <p>    <b>     <font color=\"#FF6600\">發新安後途中寄盧中丞二首</font>    </b>    <br />    樓上風流庾使君，笙歌曾醉此中聞。目前已是陵陽路，回首叢山滿眼雲。   </p>   <p>晚樹蕭蕭促織愁，風簾似水滿床秋。千山不礙笙歌月，誰伴羊公上夜樓。</p>   <p>    <b>     <font color=\"#FF6600\">留題興唐寺</font>    </b>    <br />    滿水樓台滿寺山，七年今日共躋攀。月高對菊問行客，去折芳枝早晚還。   </p>   <p>    <b>     <font color=\"#FF6600\">廣陵道</font>    </b>    <br />    鬥雞台邊花照塵，煬帝陵下水含春。青雲回翅北歸雁，白首哭途何處人。   </p>   <p>    <b>     <font color=\"#FF6600\">茅山道中</font>    </b>    <br />    溪樹重重水亂流，馬嘶殘雨晚程秋。門前便是仙山路，目送歸雲不得遊。   </p>   <p>    <b>     <font color=\"#FF6600\">江上與兄別</font>    </b>    <br />    楚國湘江兩渺彌，暖川晴雁背帆飛。人間離別盡堪哭，何況不知何日歸。   </p>   <p>    <b>     <font color=\"#FF6600\">落第</font>    </b>    <br />    九陌初晴處處春，不能迴避看花塵。由來得喪非吾事，本是釣魚船上人。   </p>   <p>    <b>     <font color=\"#FF6600\">宛陵館冬青樹（一作漢陰亭樹）</font>    </b>    <br />    碧樹如煙覆晚波，清秋欲盡客重過。故園亦有如煙樹，鴻雁不來風雨多。   </p>   <p>    <b>     <font color=\"#FF6600\">贈五老韓尊師</font>    </b>    <br />    有客齋心事玉晨，對山鬚鬢綠無塵。住山道士年如鶴，應識當時五老人。   </p>   <p>    <b>     <font color=\"#FF6600\">經汾陽舊宅</font>    </b>    <br />    門前不改舊山河，破虜曾輕馬伏波。今日獨經歌舞地，古槐疏冷夕陽多。   </p>   <p>    <b>     <font color=\"#FF6600\">寄盧中丞</font>    </b>    <br />    葉覆清溪灩灩紅，路橫秋色馬嘶風。獨攜一榼郡齋酒，吟對青山憶謝公。   </p>   <p>    <b>     <font color=\"#FF6600\">途中</font>    </b>    <br />    故園回首雁初來，馬上千愁付一杯。惟有新詩似相識，暮山吟處共徘徊。   </p>   <p>    <b>     <font color=\"#FF6600\">寄裴瀾</font>    </b>    <br />    綺雲初墮亭亭月，錦席惟橫灩灩波。宋玉逢秋正高臥，一篇吟盡奈情何。   </p>   <p>    <b>     <font color=\"#FF6600\">淮南丞相坐贈歌者虞奼</font>    </b>    <br />    綺筵無處避梁塵，虞奼清歌日日新。來值渚亭花欲盡，一聲留得滿城春。   </p>   <p>    <b>     <font color=\"#FF6600\">酬段侍御</font>    </b>    <br />    蓮花上客思閒閒，數首新詩到篳關。吟得楚天風雨霽，一條江水兩三山。   </p>   <p>    <b>     <font color=\"#FF6600\">尋僧二首</font>    </b>    <br />    台殿參差日墮塵，塢西歸去一庵雲。寒泉何處夜深落，聲隔半巖疏葉聞。   </p>   <p>溪戶無人谷鳥飛，石橋橫木掛禪衣。看雲日暮倚松立，野水亂鳴僧未歸。</p>   <p>    <b>     <font color=\"#FF6600\">發柏梯寺</font>    </b>    <br />    一泓秋水千竿竹，靜得勞生半日身。猶有向西無限地，別僧騎馬入紅塵。   </p>   <p>    <b>     <font color=\"#FF6600\">西江晚泊</font>    </b>    <br />    茫茫靄靄失西東，柳浦桑村處處同。戍鼓一聲帆影盡，水禽飛起夕陽中。   </p>   <p>    <b>     <font color=\"#FF6600\">南池</font>    </b>    <br />    照影池邊多少愁，往來重見此塘秋。芙蓉苑外新經雨，紅葉相隨何處流。   </p>   <p>    <b>     <font color=\"#FF6600\">江樓舊感</font>    </b>    <br />    獨上江樓思渺然，月光如水水如天。同來望月人何處，風影依稀似去年。   </p>   <p>    <b>     <font color=\"#FF6600\">南園</font>    </b>    <br />    雨過郊園綠尚微，落花惆悵滿塵衣。芳樽有酒無人共，日暮看山還獨歸。   </p>   <p>    <b>     <font color=\"#FF6600\">南亭</font>    </b>    <br />    孤亭影在亂花中，悵望無人此醉同。聽盡暮鐘猶獨坐，水邊襟袖起春風。   </p>   <p>    <b>     <font color=\"#FF6600\">贈女仙</font>    </b>    <br />    水思雲情小鳳仙，月涵花態語如弦。不因金骨三清客，誰識吳州有洞天。   </p>   <p>    <b>     <font color=\"#FF6600\">宣州送判官</font>    </b>    <br />    來時健筆佐嫖姚，去折槐花度野橋。誰見樽前此惆悵，一聲歌盡路迢迢。   </p>   <p>    <b>     <font color=\"#FF6600\">宿僧院</font>    </b>    <br />    月滿長空樹滿霜，度雲低拂近簷床。林中夜半一聲磬，臥見高僧入道場。   </p>   <p>    <b>     <font color=\"#FF6600\">尋僧</font>    </b>    <br />    斜日橫窗起暗塵，水邊門戶閉閒春。千竿竹裡花枝動，只道無人似有人。   </p>   <p>    <b>     <font color=\"#FF6600\">經王先生故居</font>    </b>    <br />    晚波東去海茫茫，誰識蓬山不死鄉。弄玉已歸蕭史去，碧樓紅樹倚斜陽。   </p>   <p>    <b>     <font color=\"#FF6600\">送從翁中丞奉使黠戛斯六首</font>    </b>    <br />    揚雄詞賦舉天聞，萬里油幢照塞雲。僕射峰西幾千騎，一時迎著漢將軍。   </p>   <p>旌旗杳杳雁蕭蕭，春盡窮沙雪未消。料得堅昆受宣後，始知公主已歸朝。</p>   <p>雖言窮北海雲中，屬國當時事不同。九姓如今盡臣妾，歸期那肯待秋風。</p>   <p>牢山望斷絕塵氛，灩灩河西拂地雲。誰見魯儒持漢節，玉關降盡可汗軍。</p>   <p>山川險易接胡塵，秦漢圖來或未真。自此盡知邊塞事，河湟更欲託何人。</p>   <p>秦皇無策建長城，劉氏仍窮北路兵。若遇單于舊牙帳，卻應傷歎漢公卿。</p>   <p>    <b>     <font color=\"#FF6600\">東亭柳</font>    </b>    <br />    拂水斜煙一萬條，幾隨春色倚河橋。不知別後誰攀折，猶自風流勝舞腰。   </p>   <p>    <b>     <font color=\"#FF6600\">僧捨二首</font>    </b>    <br />    只言雙鬢未蹉跎，獨奈牛羊送日何。禪客不歸車馬去，晚簷山色為誰多。   </p>   <p>溪上禪關水木間，水南山色與僧閒。春風盡日無來客，幽磬一聲高鳥還。</p>   <p>    <b>     <font color=\"#FF6600\">新月</font>    </b>    <br />    玉鉤斜傍畫簷生，雲匣初開一寸明。何事最能悲少婦，夜來依約落邊城。   </p>   <p>    <b>     <font color=\"#FF6600\">贈皇甫垣</font>    </b>    <br />    養由弓箭已無功，牢落生涯事事同。相勸一杯寒食酒，幾多辛苦到春風。   </p>   <p>    <b>     <font color=\"#FF6600\">四祖寺</font>    </b>    <br />    千株松下雙峰寺，一盞燈前萬里身。自為心猿不調伏，祖師元是世間人。   </p>   <p>    <b>     <font color=\"#FF6600\">聽蟬</font>    </b>    <br />    噪蟬聲亂日初昏，絃管樓中永不聞。獨奈愁人數莖髮，故園秋隔五湖雲。   </p>   <p>    <b>     <font color=\"#FF6600\">寄遠</font>    </b>    <br />    禁鐘聲盡見棲禽，關塞迢迢故國心。無限春愁莫相問，落花流水洞房深。   </p>   <p>    <b>     <font color=\"#FF6600\">池上</font>    </b>    <br />    正憐佳月夜深坐，池上暖回燕雁聲。猶有漁舟繫江岸，故人歸盡獨何情。   </p>   <p>    <b>     <font color=\"#FF6600\">春日書懷</font>    </b>    <br />    暖鶯春日舌難窮，枕上愁生曉聽中。應裊綠窗殘夢斷，杏園零落滿枝風。   </p>   <p>    <b>     <font color=\"#FF6600\">贈別</font>    </b>    <br />    水邊秋草暮萋萋，欲駐殘陽恨馬蹄。曾是管弦同醉伴，一聲歌盡各東西。   </p>   <p>    <b>     <font color=\"#FF6600\">靈巖寺</font>    </b>    <br />    館娃宮伴千年寺，水闊雲多客到稀。聞說春來更惆悵，百花深處一僧歸。   </p>   <p>    <b>     <font color=\"#FF6600\">代人聽琴二首</font>    </b>    <br />    抱琴花夜不勝春，獨奏相思淚滿巾。第五指中心最恨，數聲嗚咽為何人。   </p>   <p>湘娥不葬九疑雲，楚水連天坐憶君。惟有啼烏舊名在，忍教嗚咽夜長聞。</p>   <p>    <b>     <font color=\"#FF6600\">訪沈舍人不遇</font>    </b>    <br />    溪翁強訪紫微郎，曉鼓聲中滿鬢霜。知在禁闈人不見，好風飄下九天香。   </p>   <p>    <b>     <font color=\"#FF6600\">座上獻元相公</font>    </b>    <br />    寂寞堂前日又昏，陽台去作不歸雲。從來聞說沙吒利，今日青娥屬使君。   </p>   <p>    <b>     <font color=\"#FF6600\">遣興二首</font>    </b>    <br />    溪花入夏漸稀疏，雨氣如秋麥熟初。終日苦吟人不會，海邊兄弟久無書。   </p>   <p>讀徹殘書弄水回，暮天何處笛聲哀。花前獨立無人會，依舊去年雙燕來。</p>   <p>    <b>     <font color=\"#FF6600\">送李給事（一作蕭俛相公歸山）</font>    </b>    <br />    眼前軒冕是鴻毛，天上人間漫自勞。脫卻朝衣獨歸去，青雲不及白雲高。   </p>   <p>    <b>     <font color=\"#FF6600\">宿僧捨</font>    </b>    <br />    高僧夜滴芙蓉漏，遠客窗含楊柳風。何處相逢話心地，月明身在磬聲中。   </p>   <p>    <b>     <font color=\"#FF6600\">吳門夢故山</font>    </b>    <br />    心熟家山夢不迷，孤峰寒繞一條溪。秋窗覺後情無限，月墮館娃宮樹西。   </p>   <p>    <b>     <font color=\"#FF6600\">別李譜</font>    </b>    <br />    樽前路映暮塵紅，池上琴橫醉席風。今日別君如別鶴，聲容長在楚弦中。   </p>   <p>    <b>     <font color=\"#FF6600\">和杜侍郎題禪智寺南樓</font>    </b>    <br />    樓畔花枝拂檻紅，露天香動滿簾風。誰知野寺遺鈿處，盡在相如春思中。   </p>   <p>    <b>     <font color=\"#FF6600\">發青山</font>    </b>    <br />    鳧鷖聲暖野塘春，鞍馬嘶風驛路塵。一宿青山又前去，古來難得是閒人。   </p>   <p>    <b>     <font color=\"#FF6600\">入藍關</font>    </b>    <br />    微煙已辨秦中樹，遠夢更依江上台。看落晚花還悵望，鯉魚時節入關來。   </p>   <p>    <b>     <font color=\"#FF6600\">落第寄沈詢</font>    </b>    <br />    穿楊力盡獨無功，華髮相期一夜中。別到江頭舊吟處，為將雙淚問春風。   </p>   <p>    <b>     <font color=\"#FF6600\">送韋中丞</font>    </b>    <br />    二年恩意是春輝，清淨胸襟似者希。泣盡楚人多少淚，滿船唯載酒西歸。   </p>   <p>    <b>     <font color=\"#FF6600\">詠端正春樹</font>    </b>    <br />    一樹繁陰先著名，異花奇葉儼天成。馬嵬此去無多地，只合楊妃墓上生。   </p>   <p>    <b>     <font color=\"#FF6600\">敘事獻同州侍御三首</font>    </b>    <br />    青雲席中羅襪塵，白首江上吟詩人。登龍不及三千士，虛度膺門二十春。   </p>   <p>平生望斷雲層層，紫府杳是他人登。卻應歸訪溪邊寺，說向當時同社僧。</p>   <p>樽前誰伴謝公遊，蓮岳晴來翠滿樓。坐見一方金變化，獨吟紅藥對殘秋。</p>   <p>    <b>     <font color=\"#FF6600\">婺州宴上留別（一作婺州宴留上蕭員外）</font>    </b>    <br />    雙溪樓影向雲橫，歌舞高台晚更清。獨自下樓騎瘦馬，搖鞭重入亂蟬聲。   </p>   <p>    <b>     <font color=\"#FF6600\">別牛郎中門館</font>    </b>    <br />    整襟收淚別朱門，自料難酬顧念恩。招得片魂騎匹馬，西風斜日入秋原。   </p>   <p>    <b>     <font color=\"#FF6600\">山中寄盧簡求</font>    </b>    <br />    竹西池上有花開，日日幽吟看又回。心憶郡中蕭記室，何時暫別醉鄉來。   </p>   <p>    <b>     <font color=\"#FF6600\">寄梁佾兄弟</font>    </b>    <br />    桃李春多翠影重，竹樓當月夜無風。荀家兄弟來還去，獨倚欄杆花露中。   </p>   <p>    <b>     <font color=\"#FF6600\">同州南亭陪劉侍郎送劉先輩</font>    </b>    <br />    處處雲隨晚望開，洞庭秋水管弦來。謝公待醉消離恨，莫惜臨川酒一杯。   </p>   <p>    <b>     <font color=\"#FF6600\">贈館驛劉巡官</font>    </b>    <br />    雲別青山馬踏塵，負才難覓作閒人。莫言館驛無公事，詩酒能消一半春。   </p>   <p>    <b>     <font color=\"#FF6600\">贈解頭賈嵩</font>    </b>    <br />    賈生名跡忽無倫，十月長安看盡春。顧我先鳴還自笑，空沾一第是何人。   </p>   <p>    <b>     <font color=\"#FF6600\">題僧壁</font>    </b>    <br />    曉望疏林露滿巾，碧山秋寺屬閒人。溪頭盡日看紅葉，卻笑高僧衣有塵。   </p>   <p>    <b>     <font color=\"#FF6600\">沙溪館（一作仙娥驛）</font>    </b>    <br />    翠濕衣襟山滿樓，竹間溪水繞床流。行人莫羨郵亭吏，生向此中今白頭。   </p>   <p>    <b>     <font color=\"#FF6600\">李侍御歸炭谷山居，同宿華嚴寺</font>    </b>    <br />    家在青山近玉京，日雲紅樹滿歸程。相逢一宿最高寺，半夜翠微泉落聲。   </p>   <p>    <b>     <font color=\"#FF6600\">過噴玉泉</font>    </b>    <br />    平生半為山淹留，馬上欲去還回頭。兩京塵路一雙鬢，不見玉泉千萬秋。   </p>   <p>    <b>     <font color=\"#FF6600\">漢陰庭樹</font>    </b>    <br />    掘溝引水澆蔬圃，插竹為籬護藥苗。楊柳如絲風易亂，梅花似雪日難消。   </p>   <p>    <b>     <font color=\"#FF6600\">送王龜拾遺謝官後歸滻水山居</font>    </b>    <br />    水邊殘雪照亭台，台上風襟向雪開。還似當時姓丁鶴，羽毛成後一歸來。   </p>   <p>    <b>     <font color=\"#FF6600\">宿長水主人</font>    </b>    <br />    白雲溪北叢巖東，樹石夜與潺湲通。行人一宿翠微月，二十五弦聲滿風。   </p>   <p>    <b>     <font color=\"#FF6600\">寒食離白沙</font>    </b>    <br />    莫驚客路已經年，尚有青春一半妍。試上方坦望春野，萬條楊柳拂青天。   </p>   <p>    <b>     <font color=\"#FF6600\">將發循州社日於所居館宴送</font>    </b>    <br />    浪花如雪疊江風，社過高秋萬恨中。明日便隨江燕去，依依俱是故巢空。    <br />   </p>  </center> "}