{"id":"6-133","content":"   <center>   <font face=\"標楷體\">    <b>     <font size=\"+3\" color=\"#FF6600\">周曇</font>    </b>   </font>   <p>唐末人。</p>   <p>    <b>     <font color=\"#FF6600\">吟敘</font>    </b>    <br />    歷代興亡億萬心，聖人觀古貴知今。古今成敗無多事，月殿花台幸一吟。   </p>   <p>    <b>     <font color=\"#FF6600\">閒吟</font>    </b>    <br />    考摭妍媸用破心，剪裁千古獻當今。閒吟不是閒吟事，事有閒思閒要吟。   </p>   <p>    <b>     <font color=\"#FF6600\">唐虞門‧唐堯</font>    </b>    <br />    祅氛不起瑞煙輕，端拱垂衣日月明。傳事四方無外役，茅茨深處土階平。   </p>   <p>    <b>     <font color=\"#FF6600\">唐虞門‧虞舜</font>    </b>    <br />    進善懲奸立帝功，功成揖讓益溫恭。滿朝卿士多元凱，為黜兜苗與四凶。   </p>   <p>    <b>     <font color=\"#FF6600\">唐虞門‧舜妃</font>    </b>    <br />    蒼梧一望隔重雲，帝子悲尋不記春。何事淚痕偏在竹，貞姿應念節高人。   </p>   <p>    <b>     <font color=\"#FF6600\">唐虞門‧再吟</font>    </b>    <br />    瀟湘何代泣幽魂，骨化重泉志尚存。若道地中休下淚，不應新竹有啼痕。   </p>   <p>    <b>     <font color=\"#FF6600\">三代門‧夏禹</font>    </b>    <br />    堯違天孽賴詢謨，頓免洪波浸碧虛。海內生靈微伯禹，盡應隨浪化為魚。   </p>   <p>    <b>     <font color=\"#FF6600\">三代門‧再吟</font>    </b>    <br />    萬古龍門一旦開，無成甘死作黃能。司空定有匡堯術，九載之前何處來。   </p>   <p>    <b>     <font color=\"#FF6600\">三代門‧太康</font>    </b>    <br />    師保何人為琢磨，安知父祖苦辛多。酒酣禽色方為樂，詎肯閒聽五子歌。   </p>   <p>    <b>     <font color=\"#FF6600\">三代門‧后稷</font>    </b>    <br />    人惟邦本本由農，曠古誰高后稷功。百穀且繁三曜在，牲牢郊祀信無窮。   </p>   <p>    <b>     <font color=\"#FF6600\">三代門‧文王</font>    </b>    <br />    昭然明德報天休，礿祭惟馨勝殺牛。二老五侯何所詐，不歸商受盡歸周。   </p>   <p>    <b>     <font color=\"#FF6600\">三代門‧武王</font>    </b>    <br />    文王寢膳武王隨，內豎言安色始怡。七載豈堪囚羑里，一夫為報亦何疑。   </p>   <p>    <b>     <font color=\"#FF6600\">三代門‧太公</font>    </b>    <br />    昌獵關西紂獵東，紂憐崇虎棄非熊。危邦自謂多麟鳳，肯把王綱取釣翁。   </p>   <p>    <b>     <font color=\"#FF6600\">三代門‧再吟</font>    </b>    <br />    東鄰不事事西鄰，御物卑和物自親。天下言知天下者，兆人無主屬賢人。   </p>   <p>    <b>     <font color=\"#FF6600\">三代門‧又吟</font>    </b>    <br />    千妖萬態逞妍姿，破國亡家更是誰。匡政必能除苟媚，去邪當斷勿狐疑。   </p>   <p>    <b>     <font color=\"#FF6600\">三代門‧子牙妻</font>    </b>    <br />    陵柏無心竹變秋，不能同戚擬同休。歲寒焉在空垂涕，覆水如何欲再收。   </p>   <p>    <b>     <font color=\"#FF6600\">三代門‧周公</font>    </b>    <br />    文武傳芳百代基，幾多賢哲守成規。仍聞吐握延儒素，猶恐民疵未盡知。   </p>   <p>    <b>     <font color=\"#FF6600\">三代門‧夷齊</font>    </b>    <br />    讓國由衷義亦乖，不知天命匹夫才。將除暴虐誠能阻，何異崎嶇助紂來。   </p>   <p>    <b>     <font color=\"#FF6600\">三代門‧管蔡</font>    </b>    <br />    伊商胡越尚同圖，管蔡如何有異謨。不念祖宗危社稷，強於仁聖遣行誅。   </p>   <p>    <b>     <font color=\"#FF6600\">三代門‧成王</font>    </b>    <br />    成王有過伯禽笞，聖惠能新日自奇。王道既成何所感，越裳呈瑞鳳來儀。   </p>   <p>    <b>     <font color=\"#FF6600\">三代門‧幽王</font>    </b>    <br />    狼煙篝火為邊塵，烽候那宜悅婦人。厚德未聞聞厚色，不亡家國幸亡身。   </p>   <p>    <b>     <font color=\"#FF6600\">三代門‧平王</font>    </b>    <br />    犬戎西集殺幽王，邦土何由不便亡。宜臼東來年更遠，川流難絕信源長。   </p>   <p>    <b>     <font color=\"#FF6600\">春秋戰國門‧祭足</font>    </b>    <br />    吳魯燕韓豈別宗，曾無外禦但相攻。當時周鄭誰為相，交質將何服遠戎。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    周室衰微不共匡，干戈終日互爭強。諸侯若解尊天子，列國何因次第亡。   </p>   <p>    <b>     <font color=\"#FF6600\">春秋戰國門‧隱公</font>    </b>    <br />    今古難堤是小人，苟希榮寵任相親。陳謀不信懷憂懼，反間須防卻害身。   </p>   <p>    <b>     <font color=\"#FF6600\">春秋戰國門‧莊公</font>    </b>    <br />    齊甲強臨力有餘，魯莊為戰念區區。魚麗三鼓微曹劌，肉食安能暇遠謨。   </p>   <p>    <b>     <font color=\"#FF6600\">春秋戰國門‧哀公</font>    </b>    <br />    賢為鄰用國憂危，廟算無非委艷奇。兩葉翠娥春乍展，一毛須去不難吹。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    好龍天為降真龍，及見真龍瘁厥躬。接下不勤徒好士，葉公何異魯哀公。   </p>   <p>    <b>     <font color=\"#FF6600\">春秋戰國門‧平公</font>    </b>    <br />    鴻鵠輕騰萬里高，何殊朝野得賢豪。能知翼戴穹蒼力，不是蒙茸腹背毛。   </p>   <p>    <b>     <font color=\"#FF6600\">春秋戰國門‧文公</font>    </b>    <br />    滅虢吞虞未息兵，柔秦敗楚霸威成。文公徒欲三強服，分晉元來是六卿。   </p>   <p>    <b>     <font color=\"#FF6600\">春秋戰國門‧景公</font>    </b>    <br />    覺病當宜早問師，病深難療恨難追。晉侯徒有秦醫緩，疾在膏肓救已遲。   </p>   <p>    <b>     <font color=\"#FF6600\">春秋戰國門‧衛靈公</font>    </b>    <br />    子魚無隱欲源清，死不忘忠感衛靈。伯玉既親知德潤，殘桃休吃悟蘭馨。   </p>   <p>    <b>     <font color=\"#FF6600\">春秋戰國門‧陳靈公</font>    </b>    <br />    誰與陳君嫁禍來，孔寧行父夏姬媒。靈公徒認徵舒面，至死何曾識禍胎。   </p>   <p>    <b>     <font color=\"#FF6600\">春秋戰國門‧陳蔡君</font>    </b>    <br />    楚聘宣尼欲道光，是時陳蔡畏鄰強。庸謀但解遮賢路，不解迎賢謀自昌。   </p>   <p>    <b>     <font color=\"#FF6600\">春秋戰國門‧楚惠王</font>    </b>    <br />    芹中遇蛭強為吞，不欲緣微有害人。何事免成心腹疾，皇天惟德是相親。   </p>   <p>    <b>     <font color=\"#FF6600\">春秋戰國門‧楚懷王</font>    </b>    <br />    不聽陳軫信張儀，六里商於果見欺。既捨黔中西換得，又令生去益堪悲。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    不得商於又失齊，楚懷方寸一何迷。明知秦是虎狼國，更忍車輪獨向西。   </p>   <p>    <b>     <font color=\"#FF6600\">春秋戰國門‧韓惠王</font>    </b>    <br />    韓惠開渠止暴秦，營田萬頃飽秦人。何殊般肉供羸獸，獸壯安知不害身。   </p>   <p>    <b>     <font color=\"#FF6600\">春秋戰國門‧頃襄王</font>    </b>    <br />    秦陷荊王死不還，只緣偏聽子蘭言。頃襄還信子蘭語，忍使江魚葬屈原。   </p>   <p>    <b>     <font color=\"#FF6600\">春秋戰國門‧武公</font>    </b>    <br />    猛獸來兵只為文，豈宜涼德擬圖尊。君看豹彩蒙麋質，人取無難必不存。   </p>   <p>    <b>     <font color=\"#FF6600\">春秋戰國門‧華元</font>    </b>    <br />    未知軍法忌偏頗，徒解于思腹漫皤。昔日羊斟曾不預，今朝為政事如何。   </p>   <p>    <b>     <font color=\"#FF6600\">春秋戰國門‧臧孫</font>    </b>    <br />    諸孟憎吾似犬獰，賢臧哭孟倍傷情。季孫愛我如甘疾，疾足亡身藥故寧。   </p>   <p>    <b>     <font color=\"#FF6600\">春秋戰國門‧公叔</font>    </b>    <br />    吳起南奔魏國荒，必聽公叔失賢良。無謀縱慾離安邑，可免河溝徙大梁。   </p>   <p>    <b>     <font color=\"#FF6600\">春秋戰國門‧莊辛</font>    </b>    <br />    莊辛正諫謂妖詞，兵及鄢陵始悔思。見兔必能知顧犬，亡羊補棧未為遲。   </p>   <p>    <b>     <font color=\"#FF6600\">春秋戰國門‧孫臏</font>    </b>    <br />    曾嫌勝己害賢人，鑽火明知速自焚。斷足爾能行不足，逢君誰肯不酬君。   </p>   <p>    <b>     <font color=\"#FF6600\">春秋戰國門‧靈輒</font>    </b>    <br />    失水枯鱗得再生，翳桑無地謝深情。朱輪未染酬恩血，公子何由見赤誠。   </p>   <p>    <b>     <font color=\"#FF6600\">春秋戰國門‧郭開</font>    </b>    <br />    秦襲邯鄲歲月深，何人沾贈郭開金。廉頗還國李牧在，安得趙王為爾擒。   </p>   <p>    <b>     <font color=\"#FF6600\">春秋戰國門‧樂羊</font>    </b>    <br />    杯羹忍啜得非忠，巧佞胡為惑主聰。盈篋謗書能寢默，中山不是樂羊功。   </p>   <p>    <b>     <font color=\"#FF6600\">春秋戰國門‧虞卿</font>    </b>    <br />    割地求和國必危，安知堅守絕來思。年年來伐年年割，割盡邯鄲何所之。   </p>   <p>    <b>     <font color=\"#FF6600\">春秋戰國門‧豫讓</font>    </b>    <br />    門客家臣義莫儔，漆身吞炭不能休。中行智伯思何異，國士終期國士酬。   </p>   <p>    <b>     <font color=\"#FF6600\">春秋戰國門‧毛遂</font>    </b>    <br />    不識囊中穎脫錐，功成方信有英奇。平原門下三千客，得力何曾是素知。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    定獲英奇不在多，然須設網遍山河。禽雖一目羅中得，豈可空張一目羅。   </p>   <p>    <b>     <font color=\"#FF6600\">春秋戰國門‧田文</font>    </b>    <br />    下客常才不足珍，誰為狗盜脫強秦。秦關若待雞鳴出，笑殺臨淄土偶人。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    門下三千各自矜，頻彈劍客獨無能。田文不厭無能客，三窟全身果有憑。   </p>   <p>    <b>     <font color=\"#FF6600\">春秋戰國門‧馮讙</font>    </b>    <br />    兔窟穿成主再興，輩流狐伏敢驕矜。馮讙不是無能者，要試君心欲展能。   </p>   <p>    <b>     <font color=\"#FF6600\">春秋戰國門‧章子</font>    </b>    <br />    在家能子必能臣，齊將功成以孝聞。改葬義無欺死父，臨戎安肯背生君。   </p>   <p>    <b>     <font color=\"#FF6600\">春秋戰國門‧卞和</font>    </b>    <br />    磷磷誰為惑溫溫，至寶凡姿甚易分。自是時人多貴耳，目無明鑒使俱焚。   </p>   <p>    <b>     <font color=\"#FF6600\">春秋戰國門‧季札</font>    </b>    <br />    吹毛霜刃過千金，生許徐君死掛林。寶劍徒稱無價寶，行心更貴不欺心。   </p>   <p>    <b>     <font color=\"#FF6600\">春秋戰國門‧孫武</font>    </b>    <br />    理國無難似理兵，兵家法令貴遵行。行刑不避君王寵，一笑隨刀八陣成。   </p>   <p>    <b>     <font color=\"#FF6600\">春秋戰國門‧夫差</font>    </b>    <br />    信聽讒言疾不除，忠臣須殺竟何如。會稽既雪夫差死，泉下胡顏見子胥。   </p>   <p>    <b>     <font color=\"#FF6600\">春秋戰國門‧少孺</font>    </b>    <br />    寶貴親仁與善鄰，鄰兵何要互相臻。螳螂定是遭黃雀，黃雀須防挾彈人。   </p>   <p>    <b>     <font color=\"#FF6600\">春秋戰國門‧蘇厲</font>    </b>    <br />    百步穿楊箭不移，養由堪教聽弘規。身隆業著未知退，勿遣功名一旦隳。   </p>   <p>    <b>     <font color=\"#FF6600\">春秋戰國門‧鬻拳</font>    </b>    <br />    鬻拳強諫懼威刑，退省懷慚不顧生。雙刖忍行留痛恨，惟君適足見忠誠。   </p>   <p>    <b>     <font color=\"#FF6600\">春秋戰國門‧荊軻</font>    </b>    <br />    反刃相酬是匹夫，安知突騎駕群胡。有心為報懷權略，可在於期與地圖。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    幾尺如霜利不群，恩仇未報反亡身。誠哉利器全由用，可惜吹毛不得人。   </p>   <p>    <b>     <font color=\"#FF6600\">春秋戰國門‧陳軫</font>    </b>    <br />    丹青徒有逞喧嘩，有足由來不是蛇。殺將破軍為柱國，君今官極更何加。   </p>   <p>    <b>     <font color=\"#FF6600\">春秋戰國門‧田饒</font>    </b>    <br />    廚拋敗肉士懷饑，倉爛餘糧客未炊。臨難欲行求死士，將何恩信致扶危。   </p>   <p>    <b>     <font color=\"#FF6600\">春秋戰國門‧鮑叔</font>    </b>    <br />    忠臣祝壽吐嘉詞，鮑叔臨軒酒一卮。安不忘危臣所願，願思危困必無危。   </p>   <p>    <b>     <font color=\"#FF6600\">春秋戰國門‧晏嬰</font>    </b>    <br />    正人徒以刃相危，貪利忘忠死不為。麋鹿命懸當有處，驅車何必用奔馳。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    下澤逢蛇蓋是常，還如山上見豺狼。國中有怪非蛇獸，不用賢能是不祥。   </p>   <p>    <b>     <font color=\"#FF6600\">春秋戰國門‧又吟</font>    </b>    <br />    馬斃廄人欲就刑，百年臨盡一言生。賴逢賢相能匡救，仍免吾君播惡聲。   </p>   <p>    <b>     <font color=\"#FF6600\">春秋戰國門‧叔向</font>    </b>    <br />    重祿存家不敢言，小臣憂禍亦如然。明開諫諍能無罪，只此宜為理國先。   </p>   <p>    <b>     <font color=\"#FF6600\">春秋戰國門‧師曠</font>    </b>    <br />    老能勸學照餘生，似夜隨燈到處明。往行前言如不見，暗中無燭若為行。   </p>   <p>    <b>     <font color=\"#FF6600\">春秋戰國門‧智伯</font>    </b>    <br />    三國連兵敵就擒，晉陽城下碧波深。風濤撼處看沈趙，舟楫不從翻自沈。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    攻城來下惜先分，一旦家邦屬四鄰。徒逞威強稱智伯，不知權變是愚人。   </p>   <p>    <b>     <font color=\"#FF6600\">春秋戰國門‧襄子</font>    </b>    <br />    君子常聞不迫危，城崩何用急重圍。叛亡能退修文德，果見中牟以義歸。   </p>   <p>    <b>     <font color=\"#FF6600\">春秋戰國門‧楊回</font>    </b>    <br />    三逐鄉閭五去君，莫知何地可容身。楊回不是逢英鑒，白首無成一旅人。   </p>   <p>    <b>     <font color=\"#FF6600\">春秋戰國門‧顏回</font>    </b>    <br />    陋巷簞瓢困有年，是時端木飫腥膻。宣尼行教何形跡，不肯分甘救子淵。   </p>   <p>    <b>     <font color=\"#FF6600\">春秋戰國門‧子貢</font>    </b>    <br />    救魯亡吳事可傷，誰令利口說田常。吳亡必定由端木，魯亦宜其運不長。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    一言能使定安危，安己危人是所宜。仁義不思垂教化，背恩亡德豈儒為。   </p>   <p>    <b>     <font color=\"#FF6600\">春秋戰國門‧鄭相</font>    </b>    <br />    鄭相清賢慎有餘，好魚魚至竟何如。退魚留得終身祿，祿在何憂不得魚。   </p>   <p>    <b>     <font color=\"#FF6600\">春秋戰國門‧子產</font>    </b>    <br />    為政何門是化源，寬仁高下保安全。如嫌水德人多狎，拯溺宜將猛濟寬。   </p>   <p>    <b>     <font color=\"#FF6600\">春秋戰國門‧管仲</font>    </b>    <br />    美酒濃馨客要沽，門深誰敢強提壺。苟非賢主詢賢士，肯信沽人畏子    <a target=\"_blank\" href=\"http://140.111.1.40/yitic/frc/frc07352.htm\">●</a>。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    社鼠穿牆巧庇身，何由攻灌若為熏。能知窟穴依形勢，不聽讒邪是聖君。   </p>   <p>    <b>     <font color=\"#FF6600\">春秋戰國門‧范蠡</font>    </b>    <br />    西子能令轉嫁吳，會稽知爾啄姑蘇。跡高塵外功成處，一葉翩翩在五湖。   </p>   <p>    <b>     <font color=\"#FF6600\">春秋戰國門‧屈原</font>    </b>    <br />    滿朝皆醉不容醒，眾濁如何擬獨清。江上流人真浪死，誰知浸潤誤深誠。   </p>   <p>    <b>     <font color=\"#FF6600\">春秋戰國門‧黃歇</font>    </b>    <br />    春申隨質若王圖，為主輕生大丈夫。女子異心安足聽，功成何更用陰謨。   </p>   <p>    <b>     <font color=\"#FF6600\">春秋戰國門‧王后</font>    </b>    <br />    連環要解解非難，忽碎瑤階一旦間。兩國相持兵不解，會應俱碎似連環。   </p>   <p>    <b>     <font color=\"#FF6600\">春秋戰國門‧樊姬</font>    </b>    <br />    側影頻移未退朝，喜逢賢相日從高。當時不有樊姬問，令尹何由進叔敖。   </p>   <p>    <b>     <font color=\"#FF6600\">春秋戰國門‧齊桓公</font>    </b>    <br />    三往何勞萬乘君，五來方見一微臣。微臣傲爵能輕主，霸主如何敢傲人。   </p>   <p>    <b>     <font color=\"#FF6600\">春秋戰國門‧中山君</font>    </b>    <br />    敵臨烹子一何庸，激怒來軍速自攻。結怨豈思圍不解，愚謀多以殺為雄。   </p>   <p>    <b>     <font color=\"#FF6600\">春秋戰國門‧趙簡子</font>    </b>    <br />    簡子雄心蓄霸機，賢愚聊欲試諸兒。假言藏寶非真寶，不是生知焉得知。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    諤諤能昌唯唯亡，亦由匡正得賢良。一從忠讜無周捨，吾過何人為短長。   </p>   <p>    <b>     <font color=\"#FF6600\">春秋戰國門‧趙宣子</font>    </b>    <br />    門人曾不有提彌，連嗾呀呀孰敢支。臨難若教無苟免，亂朝爭那以獒為。   </p>   <p>    <b>     <font color=\"#FF6600\">春秋戰國門‧韓昭侯</font>    </b>    <br />    去年秦伐我宜陽，今歲天災旱且荒。對此不思人力困，樓門何可更高張。   </p>   <p>    <b>     <font color=\"#FF6600\">春秋戰國門‧魏文侯</font>    </b>    <br />    冒雨如何固出畋，慮乖群約失乾乾。文侯不是貪禽者，示信將為教化先。   </p>   <p>    <b>     <font color=\"#FF6600\">春秋戰國門‧郤成子</font>    </b>    <br />    陳樂無歡璧在隅，宰臣懷智有微謨。苟非成子當明哲，誰是仁人可托孤。   </p>   <p>    <b>     <font color=\"#FF6600\">春秋戰國門‧秦武陽</font>    </b>    <br />    丱歲徒聞有壯名，及令為副誤荊卿。是時環柱能相副，誰謂燕囚事不成。   </p>   <p>    <b>     <font color=\"#FF6600\">春秋戰國門‧田子方</font>    </b>    <br />    太子無嫌禮樂虧，願聽貧富與安危。賤貧驕物貧終在，富貴驕人貴必隳。   </p>   <p>    <b>     <font color=\"#FF6600\">春秋戰國門‧淳於髡</font>    </b>    <br />    穰穰何禱手何繼，一呷村漿與隻雞。以少求多誠可笑，還如輕幣欲全齊。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    戲問將何對所耽，滑稽無骨是常譚。昔時王者皆通四，近見君王只好三。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    曲突徙薪不謂賢，焦頭爛額饗盤筵。時人多是輕先見，不獨田家國亦然。   </p>   <p>    <b>     <font color=\"#FF6600\">春秋戰國門‧田子奇</font>    </b>    <br />    少年為吏慮非循，一騎奔追委使臣。使者不追何所對，車中緣見白頭人。   </p>   <p>    <b>     <font color=\"#FF6600\">春秋戰國門‧百里奚</font>    </b>    <br />    船驥由來是股肱，在虞虞滅在秦興。裁量何異刀將尺，只繫用之能不能。   </p>   <p>    <b>     <font color=\"#FF6600\">春秋戰國門‧孫叔敖</font>    </b>    <br />    童稚逢蛇歎不祥，慮悲來者為埋藏。是知陽報由陰施，天爵昭然契日彰。   </p>   <p>    <b>     <font color=\"#FF6600\">春秋戰國門‧魯仲連</font>    </b>    <br />    昔迸燒牛發戰機，夜奔驚火走燕師。今來躍馬懷驕惰，十萬如無一撮時。   </p>   <p>    <b>     <font color=\"#FF6600\">春秋戰國門‧宋子罕</font>    </b>    <br />    子憐溫潤欲歸仁，吾貴堅廉是寶身。自有不貪身內寶，玉人徒獻外來珍。   </p>   <p>    <b>     <font color=\"#FF6600\">春秋戰國門‧宮之奇</font>    </b>    <br />    虞虢相依自保安，謀臣吞度不為難。貪憐璧馬迷香餌，肯信之奇諭齒寒。   </p>   <p>    <b>     <font color=\"#FF6600\">春秋戰國門‧王孫滿</font>    </b>    <br />    九牧金熔物像成，辭昏去亂祚休明。興亡在德不在鼎，楚子何勞問重輕。   </p>   <p>    <b>     <font color=\"#FF6600\">春秋戰國門‧顏叔子</font>    </b>    <br />    夜雨鄰娃告屋傾，一宵從寄念悲驚。誠知獨處從燒燭，君子行心要自明。   </p>   <p>    <b>     <font color=\"#FF6600\">春秋戰國門‧張孟譚</font>    </b>    <br />    強兵四合國將危，賴有謀臣為發揮。城內蒿銅誠自有，無謀誰解見玄機。   </p>   <p>    <b>     <font color=\"#FF6600\">春秋戰國門‧公子無忌</font>    </b>    <br />    按劍臨籠震咄呼，鷂甘梟戮伏鳩辜。能憐鈍拙誅豪俊，憫弱摧強真丈夫。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    趙解重圍魏再昌，信陵賢德日馨芳。昏蒙愚主聽讒說，公子雲亡國亦亡。   </p>   <p>    <b>     <font color=\"#FF6600\">春秋戰國門‧侯嬴朱亥</font>    </b>    <br />    屠肆監門一賤微，信陵交結國人非。當時不是二君計，匹馬那能解趙圍。   </p>   <p>    <b>     <font color=\"#FF6600\">春秋戰國門‧再吟</font>    </b>    <br />    走敵存亡義有餘，全由雄勇與英謨。但如公子能交結，朱亥侯嬴何代無。   </p>   <p>    <b>     <font color=\"#FF6600\">秦門‧胡亥</font>    </b>    <br />    鹿馬何難辨是非，寧勞卜筮問安危。權臣為亂多如此，亡國時君不自知。   </p>   <p>    <b>     <font color=\"#FF6600\">秦門‧再吟</font>    </b>    <br />    盜賊縱橫主惡聞，遂為流矢犯君軒。怪言何不早言者，若使早言還不存。   </p>   <p>    <b>     <font color=\"#FF6600\">秦門‧趙高</font>    </b>    <br />    趙高胡亥速天誅，率土興兵怨毒痡。豐沛見機群小吏，功成兒戲亦何殊。   </p>   <p>    <b>     <font color=\"#FF6600\">秦門‧陳涉</font>    </b>    <br />    秦法煩苛霸業隳，一夫攘臂萬夫隨。王侯無種英雄志，燕雀喧喧安得知。   </p>   <p>    <b>     <font color=\"#FF6600\">秦門‧項籍</font>    </b>    <br />    九垓垂定棄謀臣，一陣無功便殺身。壯士誠知輕性命，不思辜負八千人。   </p>   <p>    <b>     <font color=\"#FF6600\">秦門‧范增</font>    </b>    <br />    智士寧為暗主謨，范公曾不讀兵書。平生心力為誰盡，一事無成空背疽。   </p>   <p>    <b>     <font color=\"#FF6600\">前漢門‧高祖</font>    </b>    <br />    愛子從烹報主時，安知強啜不含悲。太公懸命臨刀幾，忍取杯羹欲為誰。   </p>   <p>    <b>     <font color=\"#FF6600\">前漢門‧再吟</font>    </b>    <br />    北伐匈奴事可悲，當時將相是其誰。君臣束手平城裡，三十萬兵能忍饑。   </p>   <p>    <b>     <font color=\"#FF6600\">前漢門‧周苛紀信</font>    </b>    <br />    為主堅能不顧身，赴湯蹈火見忠臣。後來邦國論心義，誰是君王出熱人。   </p>   <p>    <b>     <font color=\"#FF6600\">前漢門‧酇侯</font>    </b>    <br />    共怪酇侯第一功，咸稱得地合先封。韓生不是蕭君薦，獵犬何人為指蹤。   </p>   <p>    <b>     <font color=\"#FF6600\">前漢門‧曲逆侯</font>    </b>    <br />    社肉分平未足奇，須觀大用展無私。一朝如得宰天下，必使還如宰社時。   </p>   <p>    <b>     <font color=\"#FF6600\">前漢門‧薛公</font>    </b>    <br />    黥布稱兵孰敢當，薛公三計為斟量。上中良策知非用，南取長沙是死鄉。   </p>   <p>    <b>     <font color=\"#FF6600\">前漢門‧條侯</font>    </b>    <br />    上將風戈賞罰明，矛鋋嚴閉亞夫營。人君卻稟將軍令，按轡垂鞭為緩行。   </p>   <p>    <b>     <font color=\"#FF6600\">前漢門‧平津侯</font>    </b>    <br />    儒素逢時得自媒，忽從徒步列公台。北辰如不延吾輩，東閣何由逐汝開。   </p>   <p>    <b>     <font color=\"#FF6600\">前漢門‧博陸侯</font>    </b>    <br />    棟樑徒自保堅貞，毀穴難防雀鼠爭。不是主人知詐偽，如何柱石免欹傾。   </p>   <p>    <b>     <font color=\"#FF6600\">前漢門‧夏賀良</font>    </b>    <br />    漢代中微亦再昌，忠臣憂國冀修禳。赤精符讖誠非妄，枉殺無辜夏賀良。   </p>   <p>    <b>     <font color=\"#FF6600\">前漢門‧王莽</font>    </b>    <br />    權歸諸呂牝雞鳴，殷鑒昭然詎可輕。新室不因崇外戚，水中安敢寄生營。   </p>   <p>    <b>     <font color=\"#FF6600\">前漢門‧再吟</font>    </b>    <br />    重賦嚴刑作禍胎，豈知由此亂離媒。家傳揖讓亦難濟，況是身從傾篡來。   </p>   <p>    <b>     <font color=\"#FF6600\">前漢門‧又吟</font>    </b>    <br />    銅馬朱眉滿四方，總緣居攝亂天常。因君多少布衣士，不是公卿即帝王。   </p>   <p>    <b>     <font color=\"#FF6600\">前漢門‧毛延壽</font>    </b>    <br />    不拔金釵賂漢臣，徒嗟玉艷委胡塵。能知貨賄移妍醜，豈獨丹青畫美人。   </p>   <p>    <b>     <font color=\"#FF6600\">前漢門‧劉聖公</font>    </b>    <br />    不納良謀劉縯言，胡為銜璧向崇宣。傷哉亂帝途窮處，何必當時譖福先。   </p>   <p>    <b>     <font color=\"#FF6600\">前漢門‧樊崇徐宣</font>    </b>    <br />    庸中佼佼鐵錚錚，百萬長驅入帝京。首事縱隳三善在，歸仁何慮不全生。   </p>   <p>    <b>     <font color=\"#FF6600\">前漢門‧僭號公孫述</font>    </b>    <br />    劍蜀金湯孰敢爭，子陽才業匪雄英。方知在德不在險，危棧何曾阻漢兵。   </p>   <p>    <b>     <font color=\"#FF6600\">後漢門‧光武</font>    </b>    <br />    成敗非儒孰可量，儒生何指指蕭王。蕭王得眾能寬裕，吳漢歸來帝業昌。   </p>   <p>    <b>     <font color=\"#FF6600\">後漢門‧明帝</font>    </b>    <br />    朝臣咸佞孰知非，張佚公忠語獨奇。博士一言除太傅，謚為明帝信其宜。   </p>   <p>    <b>     <font color=\"#FF6600\">後漢門‧桓帝</font>    </b>    <br />    能嫌跋扈斬梁王，寧便榮枯信段張。襄楷忠言誰佞惑，忍教奸禍起蕭牆。   </p>   <p>    <b>     <font color=\"#FF6600\">後漢門‧靈帝</font>    </b>    <br />    榜懸金價鬻官榮，千萬為公五百卿。公瑾孔明窮退者，安知高臥遇雄英。   </p>   <p>    <b>     <font color=\"#FF6600\">後漢門‧廢帝</font>    </b>    <br />    亂兵如蝟走王師，社稷顛危孰為持。夜逐螢光尋道路，漢家天子步歸時。   </p>   <p>    <b>     <font color=\"#FF6600\">後漢門‧獻帝</font>    </b>    <br />    只為曹侯數貴人，普天黔首盡黃巾。漢靈早聽侍中諫，安得獻生稱不辰。   </p>   <p>    <b>     <font color=\"#FF6600\">後漢門‧再吟</font>    </b>    <br />    咸怨刑科有黨偏，耕夫無不事戎旃。是時老幼饑號處，一斛黃禾五百千。   </p>   <p>    <b>     <font color=\"#FF6600\">後漢門‧子密</font>    </b>    <br />    子密封侯豈所宜，能高德義必無為。當時若縛還彭氏，率土何憂不自歸。   </p>   <p>    <b>     <font color=\"#FF6600\">後漢門‧羊續</font>    </b>    <br />    魚懸潔白振清風，祿散親賓歲自窮。單席寒廳慚使者，葛衣何以至三公。   </p>   <p>    <b>     <font color=\"#FF6600\">後漢門‧楊震</font>    </b>    <br />    為國推賢匪惠私，十金為報遽相危。無言暗室何人見，咫尺斯須已四知。   </p>   <p>    <b>     <font color=\"#FF6600\">後漢門‧趙孝</font>    </b>    <br />    綠林清旦正朝饑，豈計行人瘦與肥。為感在原哀叫切，鶺鴒休報聽雙飛。   </p>   <p>    <b>     <font color=\"#FF6600\">後漢門‧馬後</font>    </b>    <br />    粗衣閒寂閱群書，薦達嬪妃廣帝居。再實傷根嫌貴寵，惠慈勞悴育皇儲。   </p>   <p>    <b>     <font color=\"#FF6600\">後漢門‧魏博妻</font>    </b>    <br />    蘿掛青松是所依，松凋蘿更改何枝。操刀必割腕可斷，磐石徒堅心不移。   </p>   <p>    <b>     <font color=\"#FF6600\">後漢門‧曹娥</font>    </b>    <br />    心摧目斷哭江濆，窺浪無蹤日又昏。不入重泉尋水底，此生安得見沈魂。   </p>   <p>    <b>     <font color=\"#FF6600\">後漢門‧周都妻</font>    </b>    <br />    綠水雙鴛一已沈，皇天更欲配何禽。不將血涕隨霜刃，誰見朱殷未死心。   </p>   <p>    <b>     <font color=\"#FF6600\">後漢門‧鮑宣妻</font>    </b>    <br />    君惡奢華意不歡，一言從儉亦何難。但能和樂同琴瑟，未必恩情在綺紈。   </p>   <p>    <b>     <font color=\"#FF6600\">後漢門‧呂母</font>    </b>    <br />    獄無良吏雪無由，處處戈鋋自執仇。呂母銜冤窮老婦，亦能為帥復私讎。   </p>   <p>    <b>     <font color=\"#FF6600\">三國門‧蜀先主</font>    </b>    <br />    豫州軍敗信途窮，徐庶推能薦臥龍。不是卑詞三訪謁，誰令玄德主巴邛。   </p>   <p>    <b>     <font color=\"#FF6600\">三國門‧再吟</font>    </b>    <br />    一家區宇忽三分，齷齪車書曷足論。定有伊姜為佐輔，忍教鴻雁各乾坤。   </p>   <p>    <b>     <font color=\"#FF6600\">三國門‧後主</font>    </b>    <br />    萬峰如劍載前來，危閣橫空信險哉。對此玄休長歎息，方知劉禪是庸才。   </p>   <p>    <b>     <font color=\"#FF6600\">三國門‧吳後主</font>    </b>    <br />    吳宮季主恣驕奢，移盡江南百媚花。一旦狂風江上起，花隨風散落誰家。   </p>   <p>    <b>     <font color=\"#FF6600\">三國門‧王表</font>    </b>    <br />    王表聞聲莫見身，吳中敬事甚君親。是知邦國將亡滅，不聽人臣聽鬼神。   </p>   <p>    <b>     <font color=\"#FF6600\">三國門‧魯肅</font>    </b>    <br />    輕財重義見英奇，聖主賢臣是所依。公瑾窘饑求子敬，一言才起數船歸。   </p>   <p>    <b>     <font color=\"#FF6600\">晉門‧晉武帝</font>    </b>    <br />    漢貪金帛鬻公卿，財贍羸軍冀國寧。晉武鬻官私室富，是知猶不及桓靈。   </p>   <p>    <b>     <font color=\"#FF6600\">晉門‧再吟</font>    </b>    <br />    君人為理在安民，論道求賢德自新。經國遠圖無所問，何曾言指一何神。   </p>   <p>    <b>     <font color=\"#FF6600\">晉門‧惠帝</font>    </b>    <br />    蛙鳴堪笑問官私，更勸饑人食肉糜。濛昧萬機猶婦女，寇戎安得不紛披。   </p>   <p>    <b>     <font color=\"#FF6600\">晉門‧賈后</font>    </b>    <br />    賈后甘為廢戮人，齊王還殺趙王倫。一從天下無真主，瓜割中原四百春。   </p>   <p>    <b>     <font color=\"#FF6600\">晉門‧懷帝</font>    </b>    <br />    蕃漢戈矛遍九垓，兩京簪紱走黃埃。劉聰大會平陽日，遣帝行觴事可哀。   </p>   <p>    <b>     <font color=\"#FF6600\">晉門‧愍帝</font>    </b>    <br />    耕牛吃盡大田荒，二兩黃金糴斗糧。御粥又聞無曲屑，不降胡虜奈飢腸。   </p>   <p>    <b>     <font color=\"#FF6600\">晉門‧郭欽</font>    </b>    <br />    誰疑忠諫郭欽言，不逐戎夷出塞垣。晉室既無明聖主，果為胡虜亂中原。   </p>   <p>    <b>     <font color=\"#FF6600\">晉門‧王夷甫</font>    </b>    <br />    六合誰為輔弼臣，八風昏處盡胡塵。是知濟弱扶傾術，不屬高談虛論人。   </p>   <p>    <b>     <font color=\"#FF6600\">晉門‧王茂弘</font>    </b>    <br />    韓魏荊揚日豈堪，胡風看欲過江南。中原一片生靈血，誰秉王綱色不慚。   </p>   <p>    <b>     <font color=\"#FF6600\">晉門‧吳隱之</font>    </b>    <br />    聞說貪泉近鬱林，隱之今日得深斟。徒言滴水能穿石，其那堅貞匪石心。   </p>   <p>    <b>     <font color=\"#FF6600\">晉門‧再吟</font>    </b>    <br />    貪泉何處是泉源，只在靈台一點間。必也心源元自有，此泉何必在江山。   </p>   <p>    <b>     <font color=\"#FF6600\">六朝門‧前趙劉聰</font>    </b>    <br />    戎羯誰令識善言，刑將不捨遽能原。垂成卻罷鳳儀殿，仍改逍遙納諫園。   </p>   <p>    <b>     <font color=\"#FF6600\">六朝門‧前涼張軌</font>    </b>    <br />    官從主簿至專征，誰遣涼王破趙名。益信用賢由拔擢，穰苴不是將家生。   </p>   <p>    <b>     <font color=\"#FF6600\">六朝門‧後魏武帝</font>    </b>    <br />    太武南征似捲蓬，徐陽兗蔡殺皆空。從來弔伐寧如此，千里無煙血草紅。   </p>   <p>    <b>     <font color=\"#FF6600\">六朝門‧三廢帝</font>    </b>    <br />    明莊節閔並罹殃，命在朱高二悖王。已歎一年三易換，更嗟毆辱下東廊。   </p>   <p>    <b>     <font color=\"#FF6600\">六朝門‧苻堅</font>    </b>    <br />    百萬南征幾馬歸，叛亡如蝟亦何悲。賓擒敵國諸戎主，更遣權兵過在誰。   </p>   <p>    <b>     <font color=\"#FF6600\">六朝門‧再呤</font>    </b>    <br />    空知勇銳不知兵，困獸孤軍未可輕。安有長驅百餘萬，身馳幾旅欲先征。   </p>   <p>    <b>     <font color=\"#FF6600\">六朝門‧又吟</font>    </b>    <br />    水影星光怪異多，不思修德事干戈。無謀拒諫仍輕敵，國破身擒將奈何。   </p>   <p>    <b>     <font color=\"#FF6600\">六朝門‧宋武帝</font>    </b>    <br />    棲棲老楚未遭時，債主憑陵似迫危。人傑既為王謐識，刁逵誅斬獨何悲。   </p>   <p>    <b>     <font color=\"#FF6600\">六朝門‧二廢帝</font>    </b>    <br />    肆意荒狂殺不辜，方嗟廢帝又蒼梧。自言威震為英武，肯慮湘東與玉夫。   </p>   <p>    <b>     <font color=\"#FF6600\">六朝門‧齊廢帝東昏侯</font>    </b>    <br />    定策誰扶捕鼠兒，不憂蕭衍畏潘妃。長圍既合刀臨項，猶惜金錢對落暉。   </p>   <p>    <b>     <font color=\"#FF6600\">六朝門‧梁武帝</font>    </b>    <br />    梁武年高厭六龍，繁華聲色盡歸空。不求賢德追堯舜，翻作憂囚一病翁。   </p>   <p>    <b>     <font color=\"#FF6600\">六朝門‧再吟</font>    </b>    <br />    興亡何故遽環回，湯紂身為事可哀。莫是自長嫌勝己，蔽賢猶執匹夫才。   </p>   <p>    <b>     <font color=\"#FF6600\">六朝門‧簡文帝</font>    </b>    <br />    救兵方至強抽軍，與賊開城是簡文。曲項琵琶催酒處，不圖為樂向誰云。   </p>   <p>    <b>     <font color=\"#FF6600\">六朝門‧元帝</font>    </b>    <br />    木柵江城困魏軍，王褒橫議遏謀臣。賓降未免俱為戮，一死安能謝益仁。   </p>   <p>    <b>     <font color=\"#FF6600\">六朝門‧謝舉</font>    </b>    <br />    叛奴逃數豈堪留，忠節曾無肯到頭。朱異早能同遠見，青衫寧假帝登樓。   </p>   <p>    <b>     <font color=\"#FF6600\">六朝門‧朱異</font>    </b>    <br />    徒覽儒書不學兵，彥和虛得不廉名。四郊多壘猶相罪，國破將何謝太清。   </p>   <p>    <b>     <font color=\"#FF6600\">六朝門‧傅昭</font>    </b>    <br />    為政殘苛獸亦饑，除饑機在養疲羸。人能善政獸何暴，焉用勞人以檻為。   </p>   <p>    <b>     <font color=\"#FF6600\">六朝門‧宣帝</font>    </b>    <br />    宣帝驕奢恣所為，後宮升降略無時。乘危自有妻公在，安許鸞凰是尉遲。   </p>   <p>    <b>     <font color=\"#FF6600\">六朝門‧李集</font>    </b>    <br />    忠諫能堅信正臣，三沈三屈竟何雲。每沈良久方能語，及語還呼桀紂君。   </p>   <p>    <b>     <font color=\"#FF6600\">隋門‧隋文帝</font>    </b>    <br />    孤兒寡婦忍同欺，輔政剛教篡奪為。矯詔必能疏昉譯，直臣誠合重顏儀。   </p>   <p>    <b>     <font color=\"#FF6600\">隋門‧獨孤後</font>    </b>    <br />    腹生奚強有親疏，憐者為賢棄者愚。儲貳不遭讒構死，隋亡寧便在江都。   </p>   <p>    <b>     <font color=\"#FF6600\">隋門‧煬帝</font>    </b>    <br />    拒諫勞兵作禍基，窮奢極武向戎夷。兆人疲弊不堪命，天下嗷嗷新主資。   </p>   <p>    <b>     <font color=\"#FF6600\">隋門‧賀若弼</font>    </b>    <br />    破敵將軍意氣豪，請除傾國斬妖嬈。紅綃忍染嬌春雪，瞪目看行切玉刀。   </p>  </center> "}