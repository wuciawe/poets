{"id":"7-590","content":"   <div align=\"center\">   <span class=\"style1\">黃人傑</span>  </div>  <p align=\"center\">字叔萬，南城（今屬江西）人。孝宗乾道二年（1166）進士。工詞。</p>  <p align=\"center\">   <span class=\"style2\">祝英台‧自壽</span>   <br />   異鄉中，行色裡，隨分慶初度。老子今年，五十又還五。   <br />   任他坎止流行，吳頭楚尾，本來是、乾坤逆旅。   <br />   貴和富。此事都付浮雲，無必也無固。用即為龍，不用即為鼠。   <br />   便教老卻英雄，草廬煙舍，也須有、著閒人處。  </p>  <p align=\"center\">   <span class=\"style2\">酹江月‧壽二月初二</span>   <br />   年時今日，御雙鳧曾到、蓬壺方丈。元是王孫生此夕，紅紫嬌春成行。   <br />   數曲欄杆，一雙蓂莢，正傍瑤階長。風簾斜處，有時新燕來往。   <br />   猶記不住稱觴，揮毫著語，更與書扁榜。轉首還逢湯餅客，景物依然和暢。   <br />   待賦新詞，說些消息，教倩飛瓊唱。南班虛席，看隨丹詔東上。  </p>  <p align=\"center\">   <span class=\"style2\">感皇恩‧西湖</span>   <br />   秋色滿西湖，雨添新綠。一派煙光望中足。   <br />   清香十里，書舸去來相逐。酒酣時聽得，漁家曲。   <br />   人道似郎，郎還第六。雲水相逢未諳熟。   <br />   晚來風靜，閑浸幾枝紅玉。水神應不禁，江妃浴。  </p>  <p align=\"center\">   <span class=\"style2\">念奴嬌‧遊西湖</span>   <br />   西湖勝絕，有棲雲樓觀，蟠空丘壑。玉鑒光中天不老，人在蓬壺行樂。   <br />   畫舫藏春，垂楊繫馬，幽處笙簫作。京華狂客，也忘身世飄泊。   <br />   行待載酒尋芳，湖灣堤曲，放浪紅塵腳。借景留歡排日醉，不負鶯花盟約。   <br />   忍緩東風，耐煩遲日，休憑匆匆著。溫存桃李，莫教一頓開卻。  </p>  <p align=\"center\">   <span class=\"style2\">浣溪沙‧江陵二車席次為江梅臘梅賦</span>   <br />   的皪江梅共臘梅。剪金裁玉一時開。黃姑相伴雪兒來。   <br />   別駕公餘無個事，得將詩酒與栽培。為春留客小徘徊。  </p>  <p align=\"center\">   <span class=\"style2\">生查子</span>   <br />   煙雨不多時，肥得梅如許。早有點兒酸，誚沒星兒苦。   <br />   飛燕惡禁持，又待銜春去。容著水精鹽，覓個調羹處。  </p>  <p align=\"center\">   <span class=\"style2\">柳梢青‧黃梅</span>   <br />   恰則年時。風前雪底，初見南枝。可煞匆匆，花才清瘦，子已紅肥。   <br />   安排酒盞相隨。看金彈、累累四垂。渴後情懷，鼎中風味，惟有心知。  </p>  <p align=\"center\">   <span class=\"style2\">驀山溪</span>   <br />   翠環驚報，葉底梅如彈。小摘試嘗看，齒微酸、生香不斷。   <br />   煙丸露顆，肥得頰兒紅，還欲近，淺黃時，風雨摧殘半。   <br />   何如珍重，剩著冰盤薦。持酒勸飛仙，似江梅、累累子滿。   <br />   饒將風味，成就與東君，隨鼎鼐，著形鹽，早趁調羹便。  </p>  <p align=\"center\">   <span class=\"style2\">滿江紅‧時帥已拜興元命</span>   <br />   小隊旌旗，又催送、元戎領客。政十頃、荷香微度，草煙橫碧。   <br />   楊柳參差新合翠，水天上下俱齊色。傍野橋、容與繞重湖，嚴城側。   <br />   花作陣，舟為宅。敲羯鼓，鳴羌笛。漸夜涼風進，酒杯無力。   <br />   遙想漢中雞肋地，未應萬里回金勒。看便隨、飛詔下南州，朝京國。  </p> "}