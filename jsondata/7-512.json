{"id":"7-512","content":"   <div align=\"center\">   <span class=\"style1\">陳三聘</span>  </div>  <p align=\"center\">（約1162年前後在世）字夢致，東吳人。</p>  <p align=\"center\">   <span class=\"style2\">滿江紅‧冬至</span>   <br />   薄日輕雲，天氣好、相將祈穀。民情喜、頌聲洋溢，清風斯穆。   <br />   飲酒不多元有量，吟詩無數添新軸。對古人、一笑我真愚。君無俗。   <br />   斜川路，經行熟。黃花在，歸心足。問淵明去後，有誰能屬。   <br />   神武衣冠驚夢裡，江湖漁釣論心曲。但從今、散髮更披襟，誰能束。  </p>  <p align=\"center\">   <span class=\"style2\">滿江紅</span>   <br />   天豈無情，天若道、有情亦老。功名事、問天因甚，蒙人不了。   <br />   好伴雲煙耕谷口，休將翰墨傳江表。算鬢邊、能得幾春風，驚秋早。   <br />   陶令尹，張京兆。懷舒嘯，貪榮耀。盡南柯一夢，漏殘鐘曉。   <br />   滕閣暮霞孤鶩舉，庾樓明月鳥飛繞。念老來、於此興無窮，知音少。  </p>  <p align=\"center\">   <span class=\"style2\">滿江紅‧雨後攜家遊西湖，荷花盛開</span>   <br />   紺谷浮空，山擁髻、晚來風急。吹驟雨、藕花千柄，豔妝新浥。   <br />   窺鑒粉光猶有淚，淩波羅襪何曾濕。訝漢宮、朝罷玉皇歸，凝情立。   <br />   樽前恨，歌三疊。身外事，輕飛葉。悵當年空繫，誓江孤楫。   <br />   雲色遠連平野盡，夕陽偏傍疏林入。看月明、冷浸碧琉璃，君須吸。  </p>  <p align=\"center\">   <span class=\"style2\">滿江紅</span>   <br />   斜日鎔金，三萬頃、棹歌齊舉。風不動、採蘋雙槳，翠鬟相語。   <br />   月殿欲浮蟾兔魄，海神不放魚龍舞。到今宵、秋氣十分清，無今古。   <br />   君試喚，扁舟侶。來伴我，瀟湘渚。共夷猶春浪，笑歌秋浦。   <br />   霸越獨高身退後，塵纓未濯人誰許。歎酒杯、不到子陵台，劉伶土。  </p>  <p align=\"center\">   <span class=\"style2\">千秋歲‧重到桃花塢</span>   <br />   當年漁隱，路轉桃溪匯。流水下，青山外。   <br />   客行花徑曲，月上松門對。撐艇子，雪中蓑笠親曾載。   <br />   老去誰傾蓋。腰瘦頻移帶。人健否，花仍在。   <br />   明年春更好，來向花前醉。青鬢改，恁時難拚千金買。  </p>  <p align=\"center\">   <span class=\"style2\">浣溪沙‧燭下海棠</span>   <br />   酒力先從臉暈生。粉妝新麗笑相迎。曉寒高護彩雲輕。   <br />   不語似愁春力淺，有情應恨燭花明。更於何處覓傾城。  </p>  <p align=\"center\">   <span class=\"style2\">浣溪沙</span>   <br />   翠幕遮籠錦一叢。樽前初見淺深紅。淡雲和月影蔥蘢。   <br />   醉態只疑春睡裡，啼妝愁聽雨聲中。更燒銀燭醉東風。  </p>  <p align=\"center\">   <span class=\"style2\">浣溪沙‧新安驛席上留別</span>   <br />   不怕春寒更出遊。蘭橈飛動卻驚鷗。煙光佳處輒遲留。   <br />   屏曲未曾歌醉夢，眉尖空只鎖閒愁。從教絲柳絆行舟。  </p>  <p align=\"center\">   <span class=\"style2\">浣溪沙</span>   <br />   越浦潮來信息通。吳山不見暮雲重。人生何事各西東。   <br />   煙外好花紅淺淡，寸餘芳草綠蔥蘢。苦無歡意敵春濃。  </p>  <p align=\"center\">   <span class=\"style2\">浣溪沙‧元夕後三日王文明席上</span>   <br />   點檢樽前花柳叢。於中偏佔牡丹風。等閒言語慣迎逢。   <br />   扇影不搖珠的皪，釵梁斜嚲玉玲瓏。夢魂長向楚江東。  </p>  <p align=\"center\">   <span class=\"style2\">浣溪沙</span>   <br />   不躍銀鞍與繡韉。曲筇芒蹻見衰年。尋幽來立渡頭船。   <br />   碧澗芹羹珍下箸，紅蓮香飯樂歸田。不妨樽酒興悠然。  </p>  <p align=\"center\">   <span class=\"style2\">浣溪沙</span>   <br />   簾押低垂月影疏。梅枝和雪玉相扶。兒家春信入來無。   <br />   半墜寶釵慵覽鏡，任偏羅髻卻拈書。琴心誰與問相如。  </p>  <p align=\"center\">   <span class=\"style2\">朝中措‧丙午立春大雪，是歲十二月九日丑時立春</span>   <br />   朝來和氣滿西山。拄頰小欄杆。柳色野塘幽興，梅花紙帳輕寒。   <br />   三杯淡酒，玉腴蔬嫩，青樓堆盤。細寫池塘詩夢，玉人翦做春幡。  </p>  <p align=\"center\">   <span class=\"style2\">朝中措</span>   <br />   求田何處是生涯。雙鬢已先華。隨分夏涼冬暖，賞心秋月春花。   <br />   吾年如此，愁來問酒，困後呼茶。結社竹林詩老，卜鄰江上漁家。  </p>  <p align=\"center\">   <span class=\"style2\">朝中措</span>   <br />   去年曾醉杏花坊。柳色間輕黃。重覓舊時行跡，春風滿路梅香。   <br />   平沙岸草，夫差故國，知是吾鄉，夢斷數聲柔艫，只應已過橫塘。  </p>  <p align=\"center\">   <span class=\"style2\">朝中措</span>   <br />   草堂春過一分餘。幽事酒醒初。琴調細鳴焦木，矢聲不斷銅壺。   <br />   關心藥裡，忘年蓑笠，自著潛夫。雨後長鑱東麓，月明短艇西湖。  </p>  <p align=\"center\">   <span class=\"style2\">朝中措</span>   <br />   秋山橫截半湖光。湖渚橘枝黃。紈扇罷搖蟾影，練衣已怯風涼。   <br />   插紅裂蟹，銀絲鱠鯽，莫負傳觴。醉裡乾坤廣大，人間寵辱兼忘。  </p>  <p align=\"center\">   <span class=\"style2\">蝶戀花</span>   <br />   閶闔城西山四面。鴨綠鱗鱗，輕拍橫塘岸。一陣東風羊角轉。望中已覺孤帆遠。   <br />   獨恨尋芳來較晚。柘老桑稠，農務村村遍。山鳥勸酤官酒賤。炊煙深巷聽繰繭。  </p>  <p align=\"center\">   <span class=\"style2\">南柯子</span>   <br />   別後驚人遠，歸心怯艫柔。晚天涼思冷於秋。冷浸一溪明月、水彌流。   <br />   醉裡狂仍在，吟餘趣極幽。夜深何用數更籌。別有好風吹酒、不須求。  </p>  <p align=\"center\">   <span class=\"style2\">南柯子</span>   <br />   煙樹觀前浦，風蘋聽遠洲。等閒來上水邊樓。悵望天涯、何處有歸舟。   <br />   香斷燈花夜，歌停扇影秋。欲緘尺素說離愁。不見雙魚、空有大江流。  </p>  <p align=\"center\">   <span class=\"style2\">南柯子‧七夕</span>   <br />   月傍雲頭吐，風將雨腳吹。夜深烏鵲向南飛。應是星娥顰恨、入雙眉。   <br />   舊怨垂千古，新歡只片時。一年屈指數佳期。到得佳期別了、又相思。  </p>  <p align=\"center\">   <span class=\"style2\">水調歌頭</span>   <br />   玉鑒十分滿，清露一年秋。漂流蹤跡，誰念楚尾與吳頭。   <br />   此夜刮明塵眼。望極好張詩膽。何處有高樓。浩蕩銀潢冷。縹緲白雲浮。   <br />   笑勞生，難坎止，亦乘流。欄杆拍碎，清夜起舞不勝愁。   <br />   萬里關河依舊。一寸功名烏有。清淚滴衣裘。老去心空在，歸夢繞蘋洲。  </p>  <p align=\"center\">   <span class=\"style2\">水調歌頭‧燕山九日作</span>   <br />   有客念行役，勁氣凜於秋。男兒未老，銜命如虜亦風流。   <br />   決定平戎方略。恢復舊燕封壤，安用割鴻溝。莫獻肅霜馬，好衣白狐裘。   <br />   我何人，懷壯節，但凝愁。平生未逢知已、噲伍實堪羞。   <br />   金馬文章何在，玉鼎勳庸何有，一笑等雲浮。拚斷好風月，羯鼓打梁州。  </p>  <p align=\"center\">   <span class=\"style2\">西江月</span>   <br />   詩眼曾逢花面，畫圖還識春嬌。當年風格太嬌饒。粉膩酥柔更好。   <br />   酒暈不溫香臉，玉慵猶怯輕綃。春風別後又秋高。再見只應人老。  </p>  <p align=\"center\">   <span class=\"style2\">西江月</span>   <br />   春事已濃多日，遊人偏盛今年。梨花寒食雨餘天。鴨綠含風浪淺。   <br />   翠袖半黏飛粉，羅衣尚怯輕寒。不辭歸路委香鈿。門外東風如箭。  </p>  <p align=\"center\">   <span class=\"style2\">鵲橋仙‧七夕</span>   <br />   銀潢仙仗，離多會少，朝暮世情休妒。夜深風露灑然秋，又莫是、輕分淚雨。   <br />   雲收霧散，漏殘更盡，遙想雙星情緒。憑誰批敕訴天公，待留住、今宵休去。  </p>  <p align=\"center\">   <span class=\"style2\">宜男草</span>   <br />   搖落丹楓素秋後。舞長亭、尚餘衰柳。   <br />   別夢回、憶得霜柑分我，應自有、濃香噀手。   <br />   宿酲誰解三杯酒。曉山橫、望中銜斗。   <br />   人去也、縱得相逢似舊，問當日、紅顏在否。  </p>  <p align=\"center\">   <span class=\"style2\">宜男草</span>   <br />   綠水黏天淨無浪。轉東風、縠紋微漲。   <br />   個中趣、莫遣人知，容我日日、扁舟獨往。   <br />   平生書癖已均恙。解名韁、更逃羈網。   <br />   春近也、梅柳頻看，枝上玉蕊、金絲暗長。  </p>  <p align=\"center\">   <span class=\"style2\">秦樓月</span>   <br />   雲衣薄。春晴自有東風掠。東風掠。度聽枝上，幾聲杆鵲。   <br />   曲屏心事新題卻。離愁何用堆眉角。堆眉角。今朝莫是，打頭風惡。  </p>  <p align=\"center\">   <span class=\"style2\">秦樓月</span>   <br />   花前狹。翠茵圍坐花陰合。花陰合。閒情不似，一雙狂蝶。   <br />   春溝何處尋紅葉。春寒料想羅衣怯。羅衣怯。午醺醒未，翠衾重疊。  </p>  <p align=\"center\">   <span class=\"style2\">秦樓月</span>   <br />   光風薄。楊花欲謝春應覺。春應覺。一庭紅杏，粉花吹落。   <br />   冶遊無復飛紅索。憑高獨上湖邊閣。湖邊閣。黃昏獨倚，畫欄西角。  </p>  <p align=\"center\">   <span class=\"style2\">秦樓月</span>   <br />   青樓缺。樓心人待黃昏月。黃昏月。入簾無奈，柳綿吹雪。   <br />   誰人弄笛聲嗚咽。傷春未解丁香結。丁香結。鱗鴻何處，路遙江闊。  </p>  <p align=\"center\">   <span class=\"style2\">秦樓月</span>   <br />   春膏集。新雷忽起龍蛇蟄。龍蛇蟄。柳塘風快，水流聲急。   <br />   傷心有淚憑誰浥。樽前容易青衫濕。青衫濕。渡頭人去，野船鷗立。  </p>  <p align=\"center\">   <span class=\"style2\">念奴嬌</span>   <br />   浮雲吹盡，捲長空、千頃都凝寒碧。兔杵無聲風露冷，天在憐人寂。   <br />   故遣姮娥，駕蟾飛上，玉宇元同色。天津何事，此時偏界南北。   <br />   不但對影三人，我歌君和，我舞君須拍。滌洗胸中愁萬斛，莫問今宵何夕。   <br />   老矣休論。著鞭安用，一笑真狂客。夜深歸去，爛然溪上阡陌。  </p>  <p align=\"center\">   <span class=\"style2\">念奴嬌</span>   <br />   晴風麗日，算東君、坼遍梅心桃萼。獨有名花開殿后，一笑嫣然如昨。   <br />   黃袂層膚，霞冠高擁，多態春才覺。雨巾風帽，故人來趁花約。   <br />   好是羅綺添春，香風環坐，半醉金釵落。老去心情難似舊，手撚花枝為樂。   <br />   麝馥縈愁，妝花凝恨，莫惜金荷酌。酒闌花睡，夢魂重到京洛。  </p>  <p align=\"center\">   <span class=\"style2\">念奴嬌</span>   <br />   水空高下，望沈沈一色，渾然蒼碧。天籟不鳴涼有露，金氣橫秋寂寂。   <br />   玉宇瓊樓，望中何處，月到天中極。御風歸去，不愁衣袂無力。   <br />   此夜飄泊孤篷，短歌誰和，自笑狂蹤跡。咫尺藍橋仙路遠，窅窅雲英消息。   <br />   疏影婆娑，恍然身世，我是樽前客。一聲悽怨，倚樓誰弄長笛。  </p>  <p align=\"center\">   <span class=\"style2\">念奴嬌</span>   <br />   餘霞飛綺，望長天、頃刻雲容凝碧。今夕江皋風力軟，明日波心頭白。   <br />   客舸東流，語離深夜，遣我新愁積。春融花麗，定知天相行色。   <br />   別後一紙鄉書，故人相問，好趁秋鴻翼。空有佳人千點淚，錦字機中曾織。   <br />   利鎖名韁，古今同是，誰失知誰得。來朝愁望，舊樓何處西北。  </p>  <p align=\"center\">   <span class=\"style2\">念奴嬌‧和徐尉遊石湖</span>   <br />   扁舟此計，問當年、誰與尋盟鷗鳥。許國勳名彝鼎在，風月不妨吟笑。   <br />   碧草台邊，紅雲溪上，壽杖扶詩老。水浮天處，未應俗駕曾到。   <br />   盛事埒美知章，鑒湖君賜，宸翰今題號。指點飛煙輕靄外，有路直通仙島。   <br />   蓑笠漁船，琴書客坐，清夜樽罍倒。未須歸去，片蟾初上林表。  </p>  <p align=\"center\">   <span class=\"style2\">惜分飛</span>   <br />   莫唱驪駒容首聚。花徑重來微步。從此朝天去。故山怨鶴棲猿侶。   <br />   試卜西園春在否。無奈濛濛細雨。明日長亭路。斷魂芳草人何處。  </p>  <p align=\"center\">   <span class=\"style2\">夢玉人引</span>   <br />   別來何處，酒醒後，夢難覓。晚日溪亭，清曉便掛帆席。   <br />   滿載離愁，指去程，還作江南行客。目斷層城，數迢迢山驛。   <br />   素巾空染，淚痕斑、應是暗中滴。記得輕分，玉簫猶自淒咽。   <br />   昨夜東風，梅柳驚春色。料伊也、沒心情，過卻好天良夕。  </p>  <p align=\"center\">   <span class=\"style2\">夢玉人引</span>   <br />   倚欄杆久，人不見，暮雲碧。芳草池塘，春夢暗驚詩客。   <br />   昨夜溪梅，向空山、雪裡輕勻顏色。好贈行人，折枝南枝北。   <br />   雨巾風帽，昔追遊、誰念舊蹤跡。料得疏籬，暗香時度風息。   <br />   淡月微雲，有何人消得。便歸去、踏溪橋，慰我經年思憶。  </p>  <p align=\"center\">   <span class=\"style2\">如夢令</span>   <br />   紅紫不將春住。風定更飄無數。溪漲綠含風，短艇晚橫沙渡。   <br />   歸去。歸去。肯念西池鴛鷺。  </p>  <p align=\"center\">   <span class=\"style2\">如夢令</span>   <br />   珍重故人相許。來向水亭幽處。文字間金釵，消盡晚天微暑。   <br />   無雨。無雨。不比尋常端午。  </p>  <p align=\"center\">   <span class=\"style2\">菩薩蠻</span>   <br />   筇枝探得梅開了。青鞋漸踏江頭草。日日作東風。海棠相次紅。   <br />   離多良會少。此計應須早。莫待作行人。卻將愁送春。  </p>  <p align=\"center\">   <span class=\"style2\">菩薩蠻‧元夕立春</span>   <br />   春城辦得紅蕖了。紅蕖未點春先到。新月入新年。方才今夜圓。   <br />   雲屏誰為隔。腸斷金釵客。好語寫春幡。都教席上看。  </p>  <p align=\"center\">   <span class=\"style2\">菩薩蠻</span>   <br />   楊花滿院飛紅索。春光不似人情薄。樓閣斷霞明。梨花開晚晴。   <br />   玉虯香散後。扶困三杯酒。不是聽思歸。歸心思此時。  </p>  <p align=\"center\">   <span class=\"style2\">臨江仙</span>   <br />   夜飲只愁更漏促，留連笑罥薔薇。歌聲繚繞徹簾幃。坐中清淚落，梁上暗塵飛。   <br />   重覷舞腰驚束素，不應更褪羅衣。別來容易見來稀。次公狂已甚，不醉亦忘歸。  </p>  <p align=\"center\">   <span class=\"style2\">臨江仙</span>   <br />   白首故人重會面，論交爾汝忘形。從今心跡喜雙清。飛鴻追往事，為蝶笑餘生。   <br />   琥珀杯濃春正好，此懷端為君傾。舊時猿鶴敢寒盟。鳩居從拙計，鵬翼任高程。  </p>  <p align=\"center\">   <span class=\"style2\">減字木蘭花</span>   <br />   凝雲不動。玉海無聲千丈凍。來倚欄杆。襟袖憑虛徹骨寒。   <br />   歸心易折。後夜月明應恨別。罨畫圖邊。著我披蓑上釣船。  </p>  <p align=\"center\">   <span class=\"style2\">減字木蘭花</span>   <br />   東籬黃菊。細撚香枝人事熟。少緩芳樽。且醉儂家麴米春。   <br />   老人齋戒。底事新來移角帶。歸夢相關。明月松江萬頃寬。  </p>  <p align=\"center\">   <span class=\"style2\">減字木蘭花</span>   <br />   盈盈嫋嫋。欲問卿卿還好好。無奈嬌何。摺摺湘裙薄薄羅。   <br />   樽前顧曲。舞作回風花拍促。壓盡時流。棋裡輸伊一百籌。  </p>  <p align=\"center\">   <span class=\"style2\">減字木蘭花</span>   <br />   先生困熟。萬卷書中聊託宿。似怯清寒。更爇都梁向博山。   <br />   遊仙夢杳。啼鳥聲中春又曉。未著烏紗。獨坐溪亭數落花。  </p>  <p align=\"center\">   <span class=\"style2\">減字木蘭花</span>   <br />   殷勤舉白。昨夜東風猶有雪。莫恨春遲。曾見梅花第一枝。   <br />   陰晴未決。早晚清明新火活。夢繞秦樓，欲趁歸潮上客舟。  </p>  <p align=\"center\">   <span class=\"style2\">鷓鴣天</span>   <br />   酒暈從教上臉丹。春愁何事點眉山。都將別後深深意，且向樽前細細看。   <br />   多少恨，說應難。粉巾空染淚斕斑。爐猊箏雁長閑卻，明月樓心夜正寒。  </p>  <p align=\"center\">   <span class=\"style2\">鷓鴣天</span>   <br />   指剝春蔥去採蘋。衣絲秋藕不沾塵。眼波明處偏宜笑，眉黛愁來也解顰。   <br />   巫峽路，憶行雲。幾番曾夢曲江春。相逢細把銀釭照，猶恐今宵夢似真。  </p>  <p align=\"center\">   <span class=\"style2\">鷓鴣天</span>   <br />   昨夜東風怒不成。曉來猶自掃殘英。半酸梅子連枝重，無力楊花到地輕。   <br />   情易感，涕先零。玉虯香冷更淒清。事如芳草綿綿遠，恨比浮雲冉冉生。  </p>  <p align=\"center\">   <span class=\"style2\">鷓鴣天‧雪梅</span>   <br />   翦碎霜綃巧作團。玉纖特地破朝寒。疏花好向釵橫見，瘦影難敲月墮看。   <br />   將舊恨，入眉彎。不須多樣樓金幡。當時千點東風淚，怪見妝成粉未乾。  </p>  <p align=\"center\">   <span class=\"style2\">好事近</span>   <br />   我欲御天風，飛上廣寒宮闕。撼動一輪秋桂，照人間愁絕。   <br />   歸來須著酒消磨，玉麵點紅纈。起舞為君狂醉，更何須邀月。  </p>  <p align=\"center\">   <span class=\"style2\">好事近</span>   <br />   枝上幾多春，數點不融香雪。縱有筆頭千字，也難誇清絕。   <br />   豔桃穠李敢爭妍，清怨笛中咽。試策短筇溪上，看影浮波月。  </p>  <p align=\"center\">   <span class=\"style2\">卜算子</span>   <br />   雪後竹枝風，醉夢風吹醒。瘦立寒階滿地春，淡月梅花影。   <br />   門外轆轤寒，曉汲喧金井。長笛何人更倚樓，玉指風前冷。  </p>  <p align=\"center\">   <span class=\"style2\">卜算子</span>   <br />   澗下水聲寒，壑底松風靜。時有清香度竹來，步月尋疏影。   <br />   往事屬東風，試問花應省。曾是花前把酒人，別夢溪堂冷。  </p>  <p align=\"center\">   <span class=\"style2\">三登樂</span>   <br />   南北相逢，重借問、古今齊楚。燭花紅、夜闌共語。   <br />   悵六朝興廢，但倚空高樹。目斷帝鄉，夢迷雁浦。   <br />   故人疏、梅驛斷，音書有數。塞鴻歸、過來又去。   <br />   正春濃，依舊作、天涯行旅。傷心望極，淡煙細雨。  </p>  <p align=\"center\">   <span class=\"style2\">三登樂</span>   <br />   注望曉山，晴色麗、晨餐應飽。縠紋平、漲天渺渺。   <br />   倚藤枝、撐艇子，昔遊曾到。江山自古，水雲轉好。   <br />   悵年來、心縱在，盟寒鷗鳥。故人中、黑頭漸少。   <br />   問幾時、尋舊約，石磯重掃。一竿釣月，鬢霜任老。  </p>  <p align=\"center\">   <span class=\"style2\">三登樂</span>   <br />   久蟄群虯，猶未肆、新雷初啟。鼓東風、雨膏為洗。   <br />   望橫塘、越溪路，石湖煙水。西接洞庭，下連甫里。   <br />   憶當年、歸計早，扁舟從此。祖清風、相門有幾。   <br />   圃堂高、應解笑，紛紛蝸蟻。錦囊雪月，更看醉裡。  </p>  <p align=\"center\">   <span class=\"style2\">三登樂</span>   <br />   一品歸來，強健日、小園幽圃。扁舟興、恐天未許。   <br />   想當年、持漢節。眾齊咻楚。丹忠此日，盛名千古。   <br />   掞詞章、師海內，緯文經武。莫寒盟、故山舊侶。   <br />   到鱸鄉、還又是，秋風斜雨。鳴刀鱠雪，未應便去。  </p>  <p align=\"center\">   <span class=\"style2\">浪淘沙</span>   <br />   風雨晚春天。芳興慵慳。淺紅稠綠園間。獨有梨花三四朵，留住春寒。   <br />   年少躍金鞍。咫尺關山。倦飛如我已知還。灑向東風千點淚，衣上重看。  </p>  <p align=\"center\">   <span class=\"style2\">虞美人‧寄人覓梅</span>   <br />   融融睡覺東風息。行到溪亭側。一枝梅玉似人人。索笑依然消瘦、不禁春。   <br />   相逢試問情多少。應怪山翁老。翠羅高護結花鄰。一任餘芳爭學、捧心顰。  </p>  <p align=\"center\">   <span class=\"style2\">虞美人</span>   <br />   天公意向人情滿。燈月教同看。中秋雖是十分明，不比今宵處處、有華燈。   <br />   豔桃穠李歌闌後。更醉青樓酒。不妨飲盡玉東西。橫笛聲中春色、要君知。  </p>  <p align=\"center\">   <span class=\"style2\">虞美人</span>   <br />   飛瓊曉壓梅枝重。酒面羊羔凍。誰將縞帶逐車翻。明月秦樓昨夜、不勝寒。   <br />   何須捲起重簾幕。愁怕春羅薄。玉杯持勸醉厭厭。無奈有人籠袖、出香尖。  </p>  <p align=\"center\">   <span class=\"style2\">虞美人‧紅木犀</span>   <br />   乾紅翦碎煩纖玉。相並黃金粟。漢宮素面說明妃。馬上秋風應解、著燕支。   <br />   黃昏小樹堪愁絕。不比梅花月。滿天風露透肌涼。插取雙枝歸去、是誰香。  </p>  <p align=\"center\"> </p> "}