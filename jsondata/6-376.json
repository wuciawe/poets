{"id":"6-376","content":"   <center>   <b>    <font face=\"標楷體\" size=\"+3\" color=\"#FF6600\">靈一</font>   </b>   <p>姓吳氏，廣陵人。    <br />    居餘杭宜豐寺，禪誦之暇，輒賦詩歌，與朱放、張繼、皇甫曾諸人為塵外友。   </p>   <p>    <b>     <font color=\"#FF6600\">酬皇甫冉西陵見寄（一作西陵渡）</font>    </b>    <br />    西陵潮信滿，島嶼沒中流。越客依風水，相思南渡頭。    <br />    寒光生極浦，落日映滄洲。何事揚帆去，空驚海上鷗。   </p>   <p>    <b>     <font color=\"#FF6600\">溪行即事</font>    </b>    <br />    近夜山更碧，入林溪轉清。不知伏牛事，潭洞何從橫。    <br />    野岸煙初合，平湖月未生。孤舟屢失道，但聽秋泉聲。   </p>   <p>    <b>     <font color=\"#FF6600\">棲霞山夜坐</font>    </b>    <br />    山頭戒壇路，幽映雪巖側。四面青石床，一峰苔蘚色。    <br />    松風靜復起，月影開還黑。何獨乘夜來，殊非晝所得。   </p>   <p>    <b>     <font color=\"#FF6600\">宿天柱觀（一作宿靈洞觀）</font>    </b>    <br />    石室初投宿，仙翁喜暫容。花源隔水見，洞府過山逢。    <br />    泉湧階前地，雲生戶外峰。中宵自入定，非是欲降龍。   </p>   <p>    <b>     <font color=\"#FF6600\">酬皇甫冉將赴無錫，於雲門寺贈別</font>    </b>    <br />    湖南通古寺，來往意無涯。欲識雲門路，千峰到若耶。    <br />    春山子敬宅，古木謝敷家。自可長偕隱，那言相去賒。   </p>   <p>    <b>     <font color=\"#FF6600\">宜豐新泉</font>    </b>    <br />    泉源新湧出，洞澈映纖雲。稍落芙蓉沼，初淹苔蘚文。    <br />    素將空意合，淨與眾流分。每到清宵月，泠泠夢裡聞。   </p>   <p>    <b>     <font color=\"#FF6600\">靜林精舍</font>    </b>    <br />    靜林溪路遠，蕭帝有遺蹤。水擊羅浮磬，山鳴于闐鐘。    <br />    燈傳三世火，樹老萬株松。無數煙霞色，空聞昔臥龍。   </p>   <p>    <b>     <font color=\"#FF6600\">江行寄張舍人</font>    </b>    <br />    客程終日風塵苦，蓬轉還家未有期。林色曉分殘雪後，角聲寒奏落帆時。    <br />    月高星使東看遠，雲破霜鴻北度遲。流蕩此心難共說，千峰澄霽隔瓊枝。   </p>   <p>    <b>     <font color=\"#FF6600\">送王穎悟歸左綿</font>    </b>    <br />    客意天南興已闌，不堪言別向仙官。夢搖玉珮隨旄節，心到金華憶杏壇。    <br />    荒郊極望歸雲盡，瘦馬空嘶落日殘。想得故山青靄裡，泉聲入夜獨潺潺。   </p>   <p>    <b>     <font color=\"#FF6600\">安公</font>    </b>    <br />    彌天稱聖哲，像法初繄賴。弘道識行藏，匡時知進退。    <br />    秦王輕與舉，習生重酬對。學文古篆中，義顯心經內。    <br />    法服應華夏，金言流海岱。西方浮雲間，更陪龍華會。   </p>   <p>    <b>     <font color=\"#FF6600\">林公</font>    </b>    <br />    支公信高逸，久向山林住。時將孫許遊，豈以形骸遇。    <br />    幸辭天子詔，復覽名臣疏。西晉尚虛無，南朝久淪誤。    <br />    因談老莊意，乃盡逍遙趣。誰為竹林賢，風流相比附。   </p>   <p>    <b>     <font color=\"#FF6600\">遠公</font>    </b>    <br />    遠公逢道安，一朝棄儒服。真機久消歇，世教空拘束。    <br />    誓入羅浮中，遂棲廬山曲。禪經初纂定，佛語新名目。    <br />    缽帽絕朝宗，簪裾翻拜伏。東林多隱士，為我辭榮祿。   </p>   <p>    <b>     <font color=\"#FF6600\">雨後欲尋天目山，問元、駱二公溪路</font>    </b>    <br />    昨夜雲生天井東，春山一雨一回風。林花並逐溪流下，欲上龍池通不通。   </p>   <p>    <b>     <font color=\"#FF6600\">題僧院</font>    </b>    <br />    虎溪閒月引相過，帶雪松枝掛薜蘿。無限青山行欲盡，白雲深處老僧多。   </p>   <p>    <b>     <font color=\"#FF6600\">宿靜林寺</font>    </b>    <br />    山寺門前多古松，溪行欲到已聞鐘。中宵引領尋高頂，月照雲峰凡幾重。   </p>   <p>    <b>     <font color=\"#FF6600\">再還宜豐寺</font>    </b>    <br />    再尋招隱地，重會息心期。樵客問歸日，山僧記別時。    <br />    野雲陰遠甸，秋雨漲前陂。勿謂探形勝，吾今不好奇。   </p>   <p>    <b>     <font color=\"#FF6600\">春日山齋</font>    </b>    <br />    野徑東風起，山扉度日開。晴光拆紅萼，流水長青苔。    <br />    逋客殊未去，芳時已再來。非關戀春草，自是欲裴回。   </p>   <p>    <b>     <font color=\"#FF6600\">留別忠州故人（一作惟審詩）</font>    </b>    <br />    一身無定處，萬里獨銷魂。芳草迷歸路，春流滴淚痕。    <br />    幾時休旅食，何夜宿江村。欲識相思苦，空山啼暮猿。   </p>   <p>    <b>     <font color=\"#FF6600\">送別</font>    </b>    <br />    憑高莫送遠，看欲斷歸心。別恨啼猿苦，相思流水深。    <br />    翠雲南澗影，丹桂晚山陰。若未來雙鵠，遼城何更尋。   </p>   <p>    <b>     <font color=\"#FF6600\">送冽寺主之京迎禪和尚</font>    </b>    <br />    禪門居此地，瞻望在虛空。水國月未上，蒼生如夢中。    <br />    上人知機士，瓶錫慰樊籠。彼土諸梵眾，嗟君揚道風。   </p>   <p>    <b>     <font color=\"#FF6600\">送王法師之西川</font>    </b>    <br />    旅遊無近遠，要自別魂銷。官柳鄉愁亂，春山客路遙。    <br />    伴行芳草遠，緣興野花飄。計日功成後，還將輔聖朝。   </p>   <p>    <b>     <font color=\"#FF6600\">送范律師往果州</font>    </b>    <br />    終南千古後，獨爾繼卿名。離障非今日，修因是幾生。    <br />    亂峰寒影暮，深澗野流清。遠客歸心苦，難為此別情。   </p>   <p>    <b>     <font color=\"#FF6600\">送明素上人歸楚覲省</font>    </b>    <br />    能將疏懶背時人，不厭孤萍任此身。江上昔年同出處，天涯今日共風塵。    <br />    平湖舊隱應殘雪，芳草歸心未隔春。前路倍憐多勝事，到家知慶綵衣新。   </p>   <p>    <b>     <font color=\"#FF6600\">項王廟（一作棲一詩）</font>    </b>    <br />    緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。    <br />    弓斷陣前爭日月，血流垓下定龍蛇。拔山力盡烏江水，今日悠悠空浪花。   </p>   <p>    <b>     <font color=\"#FF6600\">酬陳明府舟中見贈</font>    </b>    <br />    長溪通夜靜，素舸與人閒。月影沈秋水，風聲落暮山。    <br />    稻花千頃外，蓮葉兩河間。陶令多真意，相思一解顏。   </p>   <p>    <b>     <font color=\"#FF6600\">題東蘭若</font>    </b>    <br />    上人禪室路裴回，萬木清陰向日開。寒竹影侵行徑石，秋風聲入誦經台。    <br />    閒雲不繫從舒卷，狎鳥無機任往來。更惜片陽談妙理，歸時莫待暝鐘催。   </p>   <p>    <b>     <font color=\"#FF6600\">送朱放</font>    </b>    <br />    苦見人間世，思歸洞裡天。縱令山鳥語，不廢野人眠。   </p>   <p>    <b>     <font color=\"#FF6600\">歸岑山過惟審上人別業（一作歸岑山留別）</font>    </b>    <br />    禪客無心憶薜蘿，自然行徑向山多。知君欲問人間事，始與浮雲共一過。   </p>   <p>    <b>     <font color=\"#FF6600\">於潛道中呈元八處士</font>    </b>    <br />    苕水灘行淺，潛州路漸深。參差遠岫色，迢遞野人心。    <br />    凍澗冰難釋，秋山日易陰。不知天目下，何處是雲林。   </p>   <p>    <b>     <font color=\"#FF6600\">送殷判官歸上都</font>    </b>    <br />    漾舟雲路客，來過夕陽時。向背堪遺恨，逢迎宿未期。    <br />    水容愁暮急，花影動春遲。別後王孫草，青青入夢思。   </p>   <p>    <b>     <font color=\"#FF6600\">贈別皇甫曾</font>    </b>    <br />    幽人從遠岳，過客愛春山。高駕能相送，孤遊且未還。    <br />    紫苔封井石，綠竹掩柴關。若到雲峰外，齊心去住間。   </p>   <p>    <b>     <font color=\"#FF6600\">送陳允初卜居麻園</font>    </b>    <br />    欲向麻源隱，能尋謝客蹤。空山幾千里，幽谷第三重。    <br />    茅宇寧須葺，荷衣不待縫。因君見往事，為我謝喬松。   </p>   <p>    <b>     <font color=\"#FF6600\">秋題劉逸人林泉</font>    </b>    <br />    涼飆亂黃葉，遲客橘陰清。蘿徑封行跡，雲門閉野情。    <br />    零林秋露響，穿竹暮煙輕。莫戀幽棲地，懷安卻敗名。   </p>   <p>    <b>     <font color=\"#FF6600\">自大林與韓明府歸郭中精舍</font>    </b>    <br />    野客同舟楫，相攜復一歸。孤煙生暮景，遠岫帶春暉。    <br />    不道還山是，誰云向郭非。禪門有通隱，喧寂共忘機。   </p>   <p>    <b>     <font color=\"#FF6600\">同使君宿大梁驛</font>    </b>    <br />    旌旗江上出，花外捲簾空。夜色臨城月，春寒度水風。    <br />    雖然行李別，且喜語音同。若問匡廬事，終身愧遠公。   </p>   <p>    <b>     <font color=\"#FF6600\">題黃公陶翰別業（一作處一詩，一作蘇廣文詩）</font>    </b>    <br />    聞說花源堪避秦，幽尋數月不逢人。煙霞洞裡無雞犬，風雨林間有鬼神。    <br />    黃公石上三芝秀，陶令門前五柳春。醉臥白雲閒入夢，不知何物是吾身。   </p>   <p>    <b>     <font color=\"#FF6600\">哭衛尚書</font>    </b>    <br />    畫戟重門楚水陰，天涯欲暮共傷心。南荊雙戟痕猶在，北斗孤魂望已深。    <br />    蓮花幕下悲風起，細柳營邊曉月臨。有路茫茫向誰問，感君空有淚沾襟。   </p>   <p>    <b>     <font color=\"#FF6600\">贈靈澈禪師</font>    </b>    <br />    禪師來往翠微間，萬里千峰到剡山。何時共到天台裡，身與浮雲處處閒。   </p>   <p>    <b>     <font color=\"#FF6600\">將出宜豐寺留題山房</font>    </b>    <br />    池上蓮荷不自開，山中流水偶然來。若言聚散定由我，未是回時那得回。   </p>   <p>    <b>     <font color=\"#FF6600\">妙樂觀（一作題王喬觀傳傅道士所居）</font>    </b>    <br />    王喬所居空山觀，白雲至今凝不散。壇場月路幾千年，往往吹笙下天半。    <br />    瀑布西行過石橋，黃精採根還採苗。忽見一人檠茶碗，篸花昨夜風吹滿。    <br />    自言家處在東坡，白犬相隨邀我過。松間石上有棋局，能使樵人爛斧柯。   </p>   <p>    <b>     <font color=\"#FF6600\">與元居士青山潭飲茶</font>    </b>    <br />    野泉煙火白雲間，坐飲香茶愛此山。巖下維舟不忍去，青溪流水暮潺潺。   </p>   <p>    <b>     <font color=\"#FF6600\">送人得蕩子歸倡婦（一作行不歸）</font>    </b>    <br />    垂涕憑回信，為語柳園人。情知獨難守，又是一陽春。   </p>  </center> "}