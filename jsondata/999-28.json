{"id":"999-28","content":"   <p align=\"center\">   <font size=\"+3\" face=\"標楷體\" color=\"#FF6600\">    <b>滄浪詩話     <font size=\"+2\">宋‧嚴羽</font>    </b>   </font>   <br />   <br />   <br />   <b>    <font color=\"#FF6600\" size=\"+2\" face=\"標楷體\">詩辯</font>   </b>  </p>  <p align=\"left\">禪家者流，乘有小大，宗有南北，道有邪正。學者須從最上乘、具正法眼悟第一義，若小乘禪聲聞辟支果，皆非正也。論詩如論禪，漢魏晉與盛唐之詩則第一義也；大曆以還之詩則小乘禪也；已落第二義矣；晚唐之詩則聲聞辟支果也。學漢魏晉與盛唐詩者，臨濟下也；學大曆以還之詩者，曹洞下也。</p>  <p>大抵禪道惟在妙悟，詩道亦在妙悟，且孟襄陽學力下韓退之遠甚、而其詩獨出退之之上者，一味妙悟而已。惟悟乃為當行，乃為本色。然悟有淺深、有分限、有透徹之悟，有但得一知半解之悟。漢魏尚矣，不假悟也。謝靈運至盛唐諸公透徹之悟也。他雖有悟者，皆非第一義也。吾評之非僭也，辯之非妄也，天下有可廢之人無可廢之言，詩道如是也。若以為不然則是見詩之不廣，參詩之不熟耳。試取漢魏之詩而熟參之，次取晉宋之詩而熟參之，   <br />   次取南北朝之詩而熟參之，   <br />   次取沈宋王楊盧駱陳拾遺之詩而熟參之，   <br />   次取開元天寶諸家之詩而熟參之，   <br />   次獨取李杜二公之詩而熟參之，   <br />   又盡取晚唐諸家之詩而熟參之，   <br />   又取本朝蘇黃以下諸家之詩而熟參之，其真是非自有不能隱者。倘猶於此而無見焉，則是野狐外道蒙蔽其真識，不可救藥，終不悟也。夫學詩者以識為主，入門須正，立志須高，以漢魏晉盛唐為師，不作開元天寶以下人物。若自退屈，即有下劣詩魔入其肺腑之間，由立志之不高也。行有未至，可加工力；路頭一差，愈騖愈遠，由入門之不正也。故曰：學其上，僅得其中；學其中，斯為下矣。又曰：見過於師，僅堪傳授；見與師齊，減師半德也。工夫須從上做下，不可從下做上，先須熟讀楚詞，朝夕風詠，以為之本；及讀古詩十九首、樂府四篇；李陵、蘇武、漢魏五言皆須熟讀；即以李杜二集枕藉觀之，如今人之治經。然後博取盛唐名家醞釀胸中，久之自然悟入。雖學之不至，亦不失正路。此乃是從頂上做來，謂之向上一路，謂之直截根源，謂之頓門，謂之單刀直入也。  </p>  <p>詩之法有五：曰體制、曰格力、曰氣象、曰興趣、曰音節。詩之品有九：曰高、曰古、曰深、曰遠、曰長、曰雄渾、曰飄逸、曰悲壯、曰淒婉。其用工有三：曰起結、曰句法、曰字眼。其大概有二：曰優遊不迫、曰沈著痛快。詩之極致有一：曰入神。詩而入神至矣！盡矣！蔑以加矣！惟李杜得之，他人得之蓋寡也。</p>  <p>夫詩有別材，非關書也；詩有別趣，非關理也。然非多讀書、多窮理，則不能極其至，所謂不涉理路、不落言筌者，上也。詩者，吟詠情性也。盛唐諸人惟在興趣，羚羊掛角無跡可求。故其妙處透徹玲瓏不可湊泊，如空中之音、相中之色、水中之月、鏡中之象，言有盡而意無窮。近代諸公乃作奇特，解會遂以文字為詩，以才學為詩，以議論為詩，夫豈不工？終非古人之詩也。蓋於一唱三歎之音有所歉焉。且其作多務使事不問興致，用字必有來歷，押韻必有出處，讀之反覆終篇，不知著到何在，其末流甚者，叫噪怒張，殊乖忠厚之風，殆以罵詈為詩，詩而至此可謂一厄也。然則近代之詩無取乎？曰：有之。吾取其合于古人者而已。國初之詩尚沿襲唐人，王黃州學白樂天，楊文公劉中山學李商隱，盛文肅學韋蘇州，歐陽公學韓退之古詩，梅聖俞學唐人平澹處，至東坡山谷始自出己意以為詩。唐人之風變矣。山谷用工尤為深刻，其後法席盛行海內，稱為江西宗派。近世趙紫芝翁靈舒輩獨喜賈島姚合之詩，稍稍復就清苦之風，江湖詩人多效其體，一時自謂之唐宗，不知止入聲聞辟支之果，豈盛唐諸公大乘正法眼者哉。嗟乎！正法眼之無傳久矣！唐詩之說未唱，唐詩之道或有時而明也。今既唱其體曰唐詩矣，則學者謂唐詩誠止於是耳，得非詩道之重不幸邪？故予不自量度，輒定詩之宗旨，且借禪以為喻，推原漢魏以來，而截然謂當以盛唐為法，（後舍漢魏而獨言盛唐者謂古律之體備也）雖獲罪于世之君子不辭也。   <br />  </p>  <p align=\"center\">   <b>    <font color=\"#FF6600\" size=\"+2\" face=\"標楷體\">詩體</font>   </b>  </p>  <p>風雅頌既亡   <br />   一變而為離騷   <br />   再變而為西漢五言   <br />   三變而為歌行雜體   <br />   四變而為沈宋律詩   <br />   五言起于李陵蘇武或云枚乘   <br />   七言起于漢武柏梁   <br />   四言起于漢楚王傳韋孟   <br />   六言起于漢司農谷永   <br />   三言起于晉夏侯湛   <br />   九言起于高貴鄉公  </p>  <p>以時而論則有   <br />   　建安體（漢末年號，曹子建父子及鄴中七子之詩）   <br />   　黃初體（魏年號，與建安相接其體一也）   <br />   　正始體（魏年號，嵇阮諸公之詩）   <br />   　太康體（晉年號，左思、潘岳、二張、二陸、諸公之詩）   <br />   　元嘉體（宋年號，顏鮑、謝諸公之詩）   <br />   　永明體（齊年號，齊諸公之詩）   <br />   　齊梁體（通兩朝而言之）   <br />   　南北朝體（通魏周而言之，與齊梁體一也）   <br />   　唐初體（唐初體，唐初猶襲陳隋之體）   <br />   　盛唐體（景雲以後，開元天寶諸公之詩）   <br />   　大曆體（大曆十才子之詩）   <br />   　元和體（元白諸公）   <br />   　晚唐體   <br />   　本朝體（通前後而言之，元祐體蘇黃陳諸公）   <br />   　江西宗派體（山谷為之宗）  </p>  <p>以人而論則有   <br />   　蘇李體（李陵、蘇武也）   <br />   　曹劉體（子建、公幹也）   <br />   　陶體（淵明也）   <br />   　謝體（靈運也）   <br />   　徐庾體（徐陵、庾信也）   <br />   　沈宋體（佺期、之問也）   <br />   　陳拾遺體（陳子昂也）   <br />   　王楊盧駱體（王勃、楊炯、盧照鄰、駱賓王也）   <br />   　張曲江體（始興文獻公九齡也）   <br />   　少陵體   <br />   　太白體   <br />   　高達夫體（高常侍適也）   <br />   　孟浩然體   <br />   　岑嘉州體（岑參也）   <br />   　王右丞體（王維也）   <br />   　韋蘇州體（韋應物也）   <br />   　韓昌黎體   <br />   　柳子厚體   <br />   　韋柳體（蘇州與儀曹合言之）   <br />   　李長吉體   <br />   　李商隱體（即西昆體也）   <br />   　盧仝體   <br />   　白樂天體   <br />   　元白體（微之樂天其體一也）   <br />   　杜牧之體   <br />   　張藉王建體（謂樂府之體同也）   <br />   　賈浪仙體   <br />   　孟東野體   <br />   　杜荀鶴體   <br />   　東坡體   <br />   　山谷體   <br />   　後山體（後山本學杜，其語似之者但數篇他或似而不全。又其他則本其自體耳）   <br />   　王荊公體（公絕句最高，其得意處高出蘇黃陳之上，而與唐人尚隔一關）   <br />   　邵康節體   <br />   　陳簡齊體（陳去非與義也亦江西之派而小異）   <br />   　楊誠齋體（其初學半山，後山最後亦學絕句于唐人，已而盡棄諸家之體而別出機杼，蓋其自序如此也）  </p>  <p>又有所謂：選體（選詩時代不同，體制隨異。今人例謂五言古詩為選體非也）   <br />   　柏梁體（漢武帝與群臣共賦七言，每句用韻，後人謂此體為柏梁體）   <br />   　玉台體（玉台集乃徐陵所序，漢魏六朝之詩皆有之 。或者但謂織豔者為玉台體，其實則不然）   <br />   　西昆體（即李商隱體。然兼溫庭筠及本朝楊劉諸公而名之也）   <br />   　香奩體（韓偓之詩皆裾裙脂粉之語，有香奩集）   <br />   　宮體（梁簡文傷于輕靡時號宮體，其他體制尚或不一，然大概不出此耳）   <br />   　有古詩   <br />   　有近體（即律詩也）   <br />   　有絕句   <br />   　有雜言   <br />   　有三五七言，自三言而終以七言，隋鄭世翼有此詩：秋風清，秋月明。落葉聚還散，寒鴉樓復驚。相思相見知何日，此日此夜難為情。有半五六言（晉傅玄：鴻雁生塞北之篇是也）   <br />   　有一字至七字（唐張南史，雪月花草等篇是也。又隋人應詔有三十 字，凡三句七言，一句九言不足為法故不列於此也）   <br />   　有三句之歌（高祖大風歌是也，古華山畿二十五首多三句之詞，其他古人詩多如此者）   <br />   　有兩句之歌（荊卿易水歌是也，又古詩有，青驄白馬共戲樂女兒子之類，皆兩包之詞也）   <br />   　有一句之歌（漢書：枹鼓不鳴董少年。一句之歌也。又漢童謠：千乘萬騎上北邙。梁童謠：青絲白馬壽陽來。皆一句也）   <br />   　有口號（或四句或八句）   <br />   　有歌行（古有鞠歌行、放歌行、長歌行、短歌行、又有單以歌名者行名者、不可枚述）   <br />   　有樂府（漢成帝定郊祀、立樂府、採齊楚趙魏之聲以入樂府。以其音詞可被於弦歌也。樂府俱被眾體兼統眾名也）   <br />   　有楚詞（屈原以下訪楚詞者，皆謂之楚詞）   <br />   　有琴操（古有水仙操，辛德源所作。別鶴操，高陵牧子所作）   <br />   　有謠（沈炯有獨酌謠。王昌齡有箜篌謠。穆天子之傳有白雲謠也）   <br />   　曰吟（古詞有隴頭吟。孔明有梁父吟。相如有白頭吟）   <br />   　曰詞（選有漢武秋風詞。樂府有木蘭詞）   <br />   　曰引（古曲有霹靂引、走馬引、飛龍引）   <br />   　曰詠（選有五君詠。唐儲光羲有群鴻詠）   <br />   　曰曲（古有大堤曲。梁簡文有烏樓曲）   <br />   　曰篇（選有名都篇、京洛篇、白馬篇）   <br />   　曰唱（魏武帝有氣出唱）   <br />   　曰弄（古樂府有江南弄）   <br />   　曰長調   <br />   　曰短調   <br />   　有四聲   <br />   　有八病（四聲設于周顒。八病嚴於沈約。八病謂平頭、上尾、蜂腰、鶴膝、大韻、小韻、旁紐、正紐、之辨作詩正不必拘此，蔽法不足據也）  </p>  <p>又有   <br />   　以歎名者（古詞有楚妃歎、明君歎）   <br />   　以愁名者（文選有四愁樂。府有獨處愁）   <br />   　以哀名者（選有七哀。少陵有八哀）   <br />   　以怨名者（古詞有寒夜怨、玉階怨）   <br />   　以思名者（太白有靜夜思）   <br />   　以樂名者（齊武帝有估客樂。宋臧質有石城樂）   <br />   　以別名者（子美有無家別、垂老別、新婚別）   <br />   　有全篇雙聲疊韻者（東坡經字韻詩是也）   <br />   　有全篇字皆平聲者（天隨子夏日詩，四十字皆是平，又有一句全平，一句全仄者）   <br />   　有全篇字皆仄聲者（梅聖俞酌酒與婦飲之詩是也）   <br />   　有律詩上下句雙用韻者（第一句第三五七句押一仄韻，第二句第四六八句押一平韻者。唐章碣有此體不足為法，謾列於此以備其體耳。又有四句平入之體，四句仄入之體，無關詩道今皆不取）   <br />   　有轆轤韻者（雙出雙入）   <br />   　有進有退韻者（一進一退）   <br />   　有古詩一韻兩用者（文選曹子建美女篇，有兩難字。謝康樂述祖德詩有兩人字，後多有之）   <br />   　有古詩一韻三用者（文選任彥升哭范僕射詩三用情字也）   <br />   　有古詩三韻六七用者（古焦仲卿妻詩是也）   <br />   　有古詩重用二十許韻者（焦仲卿妻詩是也）   <br />   　有古詩旁取六七許韻者（韓退之此日足可惜篇是也。凡雜用東冬江陽庚青六韻，歐陽公謂退之，遇寬韻則故旁入他韻非也，此乃用古韻耳。於集韻自見之）   <br />   　有古詩全不押韻者（古採蓮曲是也）   <br />   　有律詩至百五十韻者（少陵有古韻律詩，白樂天亦有之。而本朝王黃州有百五十韻五言律）   <br />   　有律詩止三韻者（唐人有六句五言律，如李益詩：漢家今上郡，秦塞古長城。有日雲常慘，無風沙自驚。當今天子聖，不戰四方平。是也）   <br />   　有律詩徹首尾對者（少陵多此體不可概舉）   <br />   　有律詩徹首尾不對者（盛唐諸公有此體。如孟浩然詩：掛席東南望，青山水國遙。軸轤爭利涉，來往接風潮。問我今何適，天臺訪石橋。坐看霞色晚，疑是石城標。又水國無邊際之篇，又太白牛渚西江夜之篇，皆文從字順，音韻鏗鏘，八句皆無對偶）   <br />   　有後章字接前章者（曹子建贈白馬王彪之詩是也）   <br />   　有四句通義者（如少陵：神女峰娟妙，昭君宅有無。曲留明怨惜，夢盡失歡娛。是也）   <br />   　有絕句折腰者   <br />   　有八句折腰者   <br />   　有擬古   <br />   　有連句   <br />   　有集句   <br />   　有分題（古人分題或各賦一物，如云送某人分題得物也。或曰探題）   <br />   　有分韻   <br />   　有用韻   <br />   　有和韻   <br />   　有借韻（如押七之韻可借入微或十二齊韻是也）   <br />   　有協韻（楚詞及選詩多用協韻）   <br />   　有今韻   <br />   　有古韻（如退之此日足可惜詩用古韻也。蓋選詩如此）   <br />   　有古律（陳子昂及盛唐諸公多此體）   <br />   　有今律   <br />   　有頷聯   <br />   　有頸聯   <br />   　有發端   <br />   　有落句（結句也）   <br />   　有十字對（劉慎虛：滄浪千五里，日夜一孤舟）   <br />   　有十字句（常建：一徑通幽處，禪房花木深，等是也）   <br />   　有十四字對（劉長卿：江客不堪頻北望，塞鴻何事又南飛。是也）   <br />   　有十四字句（崔顥：黃鶴一去不復返，白雲千載空悠悠。又太白：鸚鵡西飛隴山去，芳洲之樹何青青。是也）   <br />   　有扇對（又謂之隔句對。如鄭都官：昔年其照松溪影，松折碑荒僧已無。今日還思錦城事，雪消花謝夢何如。是也。蓋以第一句對第三句第二句對第四句）   <br />   　有借對（孟浩然：廚人具雞黍，稚子摘楊梅。太白：水舂雲母碓，風掃石楠花。少陵：竹葉於人既無分，菊花從此不須開。是也）   <br />   　有就句對（又曰當句有對。如少陵：小院回廊春寂寂，浴鳧飛鷺晚悠悠。李嘉祐：孤雲獨鳥川光暮，萬里千山海氣秋。是也。前輩于文亦多此體。如王勃：龍光射斗牛之墟，徐孺下陳蕃之榻。乃就對也）  </p>  <p>論雜體則有風人（上句述其語，下句釋其義。如古子夜歌、續曲歌、之類則多用此體）   <br />   　稿砧古樂府（稿砧今何在，山上復安山。何當大刀頭，破鏡飛上天。僻辭隱語也）   <br />   　五雜俎（見樂府）   <br />   　兩頭織織（亦見樂府）   <br />   　盤中（玉台集有此詩蘇伯玉妻作寫之盤中屈曲成文也）   <br />   　回文（起於寶滔之妻織錦以寄其夫也）   <br />   　反復（舉一字而誦皆成句，無不押韻，反復成文也。李公詩格有此二十一字詩）   <br />   　離合（字相折合成文。孔融漁父屈節之詩是也。雖不關詩之重輕，其體制亦古）   <br />   　建除（鮑明遠有建除詩，每句首冠以建除、平定等字。其詩雖佳，蓋鮑本工詩，非因建除之體而佳也）   <br />   　字謎   <br />   　人名   <br />   　卦名   <br />   　數名   <br />   　藥名   <br />   　州名（如此詩只成戲謔不足法也）   <br />   又有六甲十屬之類 及藏頭歇後等體（今皆削之，近世有李公詩格，泛而不備，惠洪天廚禁臠，最為誤人。今此卷有旁參二書者，蓋其是處不可易也）  </p>  <p align=\"center\">   <font size=\"+2\" color=\"#FF6600\">    <b>     <font face=\"標楷體\">詩法</font>    </b>   </font>  </p>  <p>學詩先除五俗：一曰俗體，二曰俗意，三曰俗句，四曰俗字，五曰俗韻。有語忌，有語病，語病易除，語忌難除。語病古人亦有之，惟語忌則不可有，須是本色，須是當行。對句好可得，結句好難得，發句好尤難得。</p>  <p>發端忌作舉止，收拾貴在出場，不必太著題，不必多使事；押韻不必有出處；用事不必拘來歷；下字貴響，造語貴圓；意貴透徹，不可隔靴搔癢；語貴脫灑，不可拖泥帶水，最忌骨董，最忌趁貼，語忌直意、忌淺脈、忌露味、忌短；音韻忌散緩，亦忌迫促。</p>  <p>詩難處在結尾，譬如番刀須用北人結尾，若南人便非本色，須參活句，勿參死句，詞氣可頡頏，不可乖戾。律詩難於古詩，絕句難於八句，七言律詩難於五言律詩，五言絕句難於七言絕句。</p>  <p>學詩有三節：其初不識好惡，連篇累牘，肆筆而成；既識羞愧，始生畏縮，成之極難；及其透徹，則七縱八橫，信手拈來，頭頭是道矣。看詩須著金剛眼睛，庶不眩於旁門小法（禪家有金剛眼睛之說），辨家數如辨蒼白，方可言詩（荊公評文章先體制而後文之工拙）。詩之是非不必爭，試以已詩置之古人詩中，與識者觀之而不能辨，則真古人矣。</p>  <p align=\"center\">   <font face=\"標楷體\" size=\"+2\" color=\"#FF6600\">    <b>詩評</b>   </font>  </p>  <p>大曆以前分明別是一副言語，晚唐分明別是一副言語，本朝諸公分明別是一副言語，如此見方許具一隻眼。盛唐人有似粗而非粗處，有似拙而非拙處。</p>  <p>五言絕句眾唐人是一樣，   <a href=\"#\" ng-click=\"aniLink(&apos;6-114&apos;)\">少陵</a>是一樣，   <a href=\"#\" ng-click=\"aniLink(&apos;6-353&apos;)\">韓退之</a>是一樣，   <a href=\"#\" ng-click=\"aniLink(&apos;7-75&apos;)\">王荊公</a>是一樣，本朝諸公是一樣。盛唐人詩亦有一二濫觴入晚唐者，晚唐人詩亦有一二可入盛唐者，要當論其大概耳。唐人與本朝人詩未論工拙，直是氣象不同。  </p>  <p>唐人命題言語亦自不同，雜古人之集而觀之，不必見詩，望其題引而知其為唐人今人矣。大曆之詩高者尚未識盛唐，下者漸入晚唐矣。晚唐之下者亦隨野孤外道鬼窟中。或問唐詩何以勝我朝？唐以詩取士，故多專門之學，我朝之詩所以不及也。</p>  <p>詩有詞、理、意興。南朝人尚詞而病於理，本朝人尚理而病于意興，唐人尚意興而理在其中，漢魏之詩詞理意興無跡可求。</p>  <p>漢魏古詩氣象混沌難以句摘，晉以還方有佳句，如   <a href=\"#\" ng-click=\"aniLink(&apos;3-23&apos;)\">淵明</a>〔採菊東籬下，悠然見南山。〕   <a href=\"#\" ng-click=\"aniLink(&apos;4-1&apos;)\">謝靈運</a>〔池塘生春草〕之類，謝所以不及陶者，康樂之詩精工、淵明之詩質而自然耳。謝靈運之詩無一篇不佳。  </p>  <p>黃初之後，惟   <a href=\"#\" ng-click=\"aniLink(&apos;3-17&apos;)\">阮籍</a>詠懷之作極為高古，有建安風骨。  </p>  <p>晉人舍陶淵明、阮籍嗣宗外，惟   <a href=\"#\" ng-click=\"aniLink(&apos;3-14&apos;)\">左太沖</a>高出一時，   <a href=\"#\" ng-click=\"aniLink(&apos;3-18&apos;)\">陸士衡</a>獨在諸公之下。  </p>  <p>   <a href=\"#\" ng-click=\"aniLink(&apos;4-9&apos;)\">顏</a>不如   <a href=\"#\" ng-click=\"aniLink(&apos;4-5&apos;)\">鮑</a>，鮑不如   <a href=\"#\" ng-click=\"aniLink(&apos;4-4&apos;)\">謝</a>，文中子獨取顏非也。  </p>  <p>建安之作全在氣象，不可尋枝摘葉；靈運之詩已是徹首尾成對句矣，是以不及建安也。</p>  <p>   <a href=\"#\" ng-click=\"aniLink(&apos;4-11&apos;)\">謝朓</a>之詩已有全篇似唐人者，當觀其集方知之。  </p>  <p>   <a href=\"#\" ng-click=\"aniLink(&apos;6-52&apos;)\">戎昱</a>在盛唐為最下，已濫觴晚唐矣。  </p>  <p>戎昱之詩有絕似晚唐者，   <a href=\"#\" ng-click=\"aniLink(&apos;6-370&apos;)\">權德輿</a>之詩卻有絕似盛唐者，權德輿或有似   <a href=\"#\" ng-click=\"aniLink(&apos;6-161&apos;)\">韋蘇州</a>、   <a href=\"#\" ng-click=\"aniLink(&apos;6-315&apos;)\">劉長卿</a>處。  </p>  <p>   <a href=\"#\" ng-click=\"aniLink(&apos;6-71&apos;)\">冷朝陽</a>在大曆才子中為最下。   <a href=\"#\" ng-click=\"aniLink(&apos;6-170&apos;)\">馬戴</a>在晚唐諸人之上，   <a href=\"#\" ng-click=\"aniLink(&apos;6-308&apos;)\">劉滄</a>、呂溫亦勝諸人。  </p>  <p>李頻不全是晚唐，間有似劉隨州處。</p>  <p>   <a href=\"#\" ng-click=\"aniLink(&apos;6-250&apos;)\">陳陶</a>之詩在晚唐人中最無可觀，   <a href=\"#\" ng-click=\"aniLink(&apos;6-337&apos;)\">薛逄</a>最淺俗。  </p>  <p>大曆以後吾所深取者，   <a href=\"#\" ng-click=\"aniLink(&apos;6-91&apos;)\">李長吉</a>、   <a href=\"#\" ng-click=\"aniLink(&apos;6-145&apos;)\">柳子厚</a>、   <a href=\"#\" ng-click=\"aniLink(&apos;6-311&apos;)\">劉言史</a>、權德輿、   <a href=\"#\" ng-click=\"aniLink(&apos;6-95&apos;)\">李頻</a>、   <a href=\"#\" ng-click=\"aniLink(&apos;6-92&apos;)\">李益</a>耳。  </p>  <p>大曆後   <a href=\"#\" ng-click=\"aniLink(&apos;6-316&apos;)\">劉夢得</a>之絕句，   <a href=\"#\" ng-click=\"aniLink(&apos;6-221&apos;)\">張藉</a>、   <a href=\"#\" ng-click=\"aniLink(&apos;6-24&apos;)\">王建</a>之樂府，吾所深取耳。  </p>  <p>李杜二公正不當優劣，   <a href=\"#\" ng-click=\"aniLink(&apos;6-81&apos;)\">太白</a>有一二妙處子美不能道；子美有一二妙處太白不能作；子美不能為太白之飄逸；太白不能為子美之沈鬱；太白夢遊天姥吟、遠離別等子美不能道；子美北征、兵車行、垂老別等太白不能作；論詩以李杜為准，挾天子以令諸侯也。少陵詩法如孫吳，太白詩法如李廣。少陵如節制之師，少陵詩憲章漢魏而取材於六朝，至其自得之妙，則前輩所謂集大成者也。觀太白詩者要識真太白處，太白天才豪逸，語多卒然而成者，學者于每篇中要識其安身立命處可也。太白發句謂之開門見山。李杜數公如金鳷擘海、香象渡河，下視郊島輩直蟲吟草間耳。  </p>  <p>人言太白仙才、長吉鬼才，不然，太白天仙之詞、長吉鬼仙之詞耳。玉川之怪長吉之瑰詭，天地間自欠此體不得。</p>  <p>   <a href=\"#\" ng-click=\"aniLink(&apos;6-176&apos;)\">高</a>、   <a href=\"#\" ng-click=\"aniLink(&apos;6-73&apos;)\">岑</a>之詩悲壯，讀之使人感慨。   <a href=\"#\" ng-click=\"aniLink(&apos;6-124&apos;)\">孟郊</a>之詩刻苦，讀之使人不歡。  </p>  <p>楚詞惟屈宋諸篇當讀之外，惟賈誼懷長沙、淮南王招隱操、嚴夫子哀時命宜熟讀，此外亦不必也。</p>  <p>九章不如九歌，九歌哀郢尤妙。前輩謂大招勝招魂，不然。讀騷之久，方識真味，須歌之抑揚涕洟滿襟，然後為識離騷。否則如戛釜撞甕耳。</p>  <p>唐人惟柳子厚深得騷學，退之、   <a href=\"#\" ng-click=\"aniLink(&apos;6-98&apos;)\">李觀</a>皆所不及。  </p>  <p>若   <a href=\"#\" ng-click=\"aniLink(&apos;6-43&apos;)\">皮日休</a>九諷不足為騷。韓退之琴操極高古正，是本色，非唐賢所及。  </p>  <p>   <a href=\"#\" ng-click=\"aniLink(&apos;6-383&apos;)\">釋皎然</a>之詩在唐諸僧之上，唐詩僧有法震、法照、無可、護國靈一清江無本、齊己、貫休也。  </p>  <p>集句唯荊公最長。</p>  <p>胡笳十八拍混然天成，絕無痕跡，如   <a href=\"#\" ng-click=\"aniLink(&apos;2-10&apos;)\">蔡文姬</a>肺肝間流出。  </p>  <p>擬古惟江文通最長，擬淵明似淵明，擬康樂似康樂，擬左思似左思，擬郭璞似郭璞，獨擬李都尉一首不似西漢耳。雖謝康樂擬鄴中諸子之詩，亦氣象不類。</p>  <p>至於劉玄休擬行行重行行等篇，鮑明遠代君子有所思之作，仍是其自體耳。</p>  <p>和韻最害人詩，古人酬唱不次韻，此風始盛于元白皮陸，本朝諸賢乃以此而鬥工，遂至往復有八九和者。</p>  <p>孟郊之詩憔悴枯槁，其氣局促不伸，退之許之如此何耶？詩道本正大，孟郊自為之艱阻耳。</p>  <p>孟浩然之詩諷詠之久，有金石宮商之聲。</p>  <p>唐人七言律詩，當以   <a href=\"#\" ng-click=\"aniLink(&apos;6-182&apos;)\">崔顥</a>黃鶴樓為第一。  </p>  <p>唐人好詩，多是征戍遷謫行旅離別之作，往往能感動激發人意。   <a href=\"#\" ng-click=\"aniLink(&apos;2-13&apos;)\">蘇子卿</a>詩〔幸有弦歌曲，可以喻中懷。請為遊子吟，冷冷一何悲！絲竹屬清聲，慷慨有餘哀。長歌正激烈，中心愴以摧。欲展清商曲，念子不能歸。〕令人觀之，必以為一篇重複之甚，豈特如蘭亭絲竹管弦之語耶！古詩正不當以此論之也。  </p>  <p>   <a href=\"#\" ng-click=\"aniLink(&apos;2-15&apos;)\">十九首</a>〔青青河畔草，郁郁園中柳。盈盈樓上女，皎皎當窗牖。娥娥紅粉妝，纖纖出素手。〕一連六句皆用疊字，令人必以為句法重複之甚，古詩正不當以此論之也。  </p>  <p>   <a href=\"#\" ng-click=\"aniLink(&apos;4-7&apos;)\">任昉</a>哭范僕射詩一首中凡兩用生字韻，三用情字韻，〔夫子值狂生，千齡萬恨生。〕猶是兩義，〔猶我故人情，生死一交情，欲以遣離情〕，三情字皆用一意。  </p>  <p>天廚禁臠謂平韻可重押，若或平或仄則不可，彼但以八仙歌言之耳。何見之陋邪！詩話謂東坡兩耳韻，兩耳義不同，故可重押，要之亦非也。</p>  <p>   <a href=\"#\" ng-click=\"aniLink(&apos;3-4&apos;)\">劉公幹</a>贈五官中郎將詩〔昔我從元後，整駕至南鄉。過彼豐沛都，與君共翱翔。〕元後蓋指曹操也，至南鄉謂伐劉表之時，豐沛都喻操譙郡也。王仲宣從軍詩云：〔籌策運帷幄，一由我聖君。〕聖君亦指曹操也。又曰〔竊慕負鼎翁，願厲朽鈍姿。〕是欲效伊尹負鼎于湯以伐桀也。是時漢帝尚存，而二子之言如此：一曰元後，二曰聖君，正與荀彧比曹操為高光同科。或以公幹平視美人為不屈，是未為知人之論春秋誅心之法，二子其何逃？  </p>  <p>古人贈答多相勉之詞，蘇子卿云：〔願君崇令德，隨時愛景光〕。   <a href=\"#\" ng-click=\"aniLink(&apos;2-13&apos;)\">李少卿</a>云：〔努力崇明德，皓首以為期〕。劉公幹云：〔勉哉修令德，北面自寵珍〕。杜子美云：〔君若登臺輔，臨危莫愛身〕。往往是此意，有如   <a href=\"#\" ng-click=\"aniLink(&apos;6-176&apos;)\">高達夫</a>贈王徹云：〔吾知十年後，季子多黃金。金多何足道〕又甚於以名位期人者。此達夫偶然漏逗處也。  </p>  <p align=\"center\">   <font size=\"+2\" color=\"#FF6600\">    <b>     <font face=\"標楷體\">考證</font>    </b>   </font>  </p>  <p>少陵與太白獨厚于諸公，詩中凡言太白十四處，至謂〔世人皆欲殺，吾意獨憐才。醉眠秋共被，攜手日同行。三夜頻夢君，情親見君意。〕其情好可想，遁齋閑覽謂二人名既相逼，不能無相忌，是以庸俗之見而度賢哲之心也，予故不得不辨。</p>  <p>古詩十九首非止一人之詩也，行行重行，樂府以為枚乘之作，則其他可知矣。（古詩十九首行行重行行玉台作兩首），自〔越鳥巢南枝〕以下別為一首，當以選為正。</p>  <p>文選長歌行只有一首，青青園中葵者，郭茂倩樂府有兩篇，次一首乃仙人騎白鹿者。仙人騎白鹿之篇予疑此詞〔岧岧山上亭〕以下其義不同，當又別是一首，郭茂倩不能辨也。</p>  <p>文選〔飲馬長城窟古詞〕無人名，玉台以為蔡邕作。</p>  <p>古詞之不可讀者莫如巾舞歌、文義漫不可解、又古將進酒〔芳樹石留豫章行〕等篇皆使人讀之茫然、又朱鷺〔稚子班艾如〕、張思〔悲翁上之回〕等只二三句可解，豈非歲久文字舛訛而然耶。</p>  <p>木蘭歌〔促織何唧唧〕文苑英華作〔唧唧何切切〕又作歷歷，樂府作〔唧唧復唧唧〕又作〔促織何唧唧〕，當從樂府也。〔願馳千里足〕郭茂倩樂府作〔願借明駝千里足〕，酉陽雜俎作〔願馳千里明駝足〕；漁隱不考妄為之辨。木蘭歌最古，然〔朔氣傳金柝，寒光照鐵衣〕之類已似太白；必非漢魏人詩也。木蘭歌文苑英華直作韋元甫名字，郭茂倩樂府有兩篇，其後篇乃元甫所作也。</p>  <p>班婕妤怨歌行，文選直作班姬之名，樂府以為顏延年作。</p>  <p>孔明梁父吟〔步出齊東門，遙望蕩陰里〕樂府解題作〔遙望陰陽里〕，青州有陰陽里，〔田疆古冶子〕解題作〔田疆固野子〕。</p>  <p>南北朝人惟張正見詩最多，而最無足省發，所謂雖多亦奚以為。</p>  <p>西清詩話載晁文元家所藏陶詩有問來使一篇云：〔爾從山中來，早晚發天目。我屋南山下，今生幾藂菊。薔薇葉已抽，秋蘭氣當馥。歸去來山中，山中酒應熟。〕予謂此篇誠佳，然其體制氣象與淵明不類，得非太白逸詩？後人謾取以入陶集爾。</p>  <p>文苑英華有太白代寄翁參樞先輩七言律一首，乃晚唐之下者；又有五言律三首，其一送客歸吳，其二送友生遊峽中，其三送袁明甫任長江，集本皆無之，其家數在大曆正元間，亦非太白之作；又有五言雨後望月一首，對雨一首，望夫石一首，冬月歸舊山一首，皆晚唐之語；又有〔秦樓出佳麗〕四句亦不類太白，皆是後人假名也。</p>  <p>文苑英華有送史司馬赴崔相公幕一首：〔雲崢嶸丞相府，清切鳳凰池。羨爾瑤台鶴，高樓瓊樹枝。歸飛晴日好，吟弄惠風吹。正有乘軒樂，初當學舞時。珍禽在羅綱，微命若游絲。願托周南羽，相銜漢水湄。〕此或太白之逸詩也，不然亦是盛唐人之作。</p>  <p>太白集中少年行只有數句類太白，其他皆淺近浮俗，決非太白所作，必誤入也。〔迎旦東風騎蹇驢〕決非盛唐人氣象，只似白樂天言語，今世俗圖畫以為少陵詩，漁隱亦辨其非矣，而黃伯思編入杜集非也。</p>  <p>少陵有避地逸詩一首云：〔避地歲時晚，竄身筋骨勞。詩書遂牆壁，奴僕且旌旄。行在僅聞信，此生隨所遭。神堯舊天下，會見出腥臊。〕題下公自注云：〔至德三載丁酉作此〕，則真少陵語也，今書市集本並不見有。舊蜀本杜詩並無注釋，雖編年而不分古近二體，其間略有公自注而已。今豫章庫本以為翻鎮江蜀本，雖分雜注，又分古律，其編年亦且不同。近寶慶間南海漕台開杜集亦以為蜀本，雖刪去假坡之注，亦有王原叔以下九家，而趙注比他本最詳，皆非舊蜀本也。杜集注中坡曰者，皆是託名假偽，漁隱雖嘗辨之而人尚疑者，蓋無至當之說以指其偽也。今舉一端將不辨而自明矣，如楚岫八峰翠注云：〔景差蘭亭春望，千峰楚岫碧，萬木郢城陰〕，且五言始于李陵蘇武，或云枚乘漢以前五言古詩尚未有之，甯有戰國時已有五言律句耶！觀此可以一笑而悟矣！雖然亦幸而有此漏逗也。杜注中師曰者亦坡曰之類，但其間半偽半真尤為殽亂惑人，此深可歎，然具眼者自默識之耳。</p>  <p>崔灝渭城少年行百家選作兩首，自〔秦川〕已下別為一首，郭茂倩樂府止作一首，文苑英華亦止作一首，當從樂府英華為是矣。</p>  <p>玉川子〔天下薄夫苦耽酒〕之詩，荊公百家詩選止作一篇，本集自〔天上白日悠悠懸〕以下別為一首，嘗從荊公為是。</p>  <p>太白詩〔斗酒渭城邊，壚頭耐醉眠〕乃岑參之詩誤入，太白塞上曲〔騮馬新誇紫玉鞍〕者，乃王昌齡之詩，亦誤入。</p>  <p>昌齡本有二篇，前集乃〔秦時明月漢時關〕也。</p>  <p>孟浩然有贈孟郊一首，按東野乃貞元元和間人，而浩然終於開元二十八年，時代懸遠，其詩亦不似浩然，必誤入。</p>  <p>杜詩〔五雲高太甲，六月曠搏扶〕，太甲之義殆不可曉，得非高太乙耶？乙為甲蓋亦相近，以星對風亦從其類也。</p>  <p>至於〔杳杳東山攜漢妓〕亦無義理，疑是〔攜妓去〕，蓋子美每於絕句喜對偶耳，臆度如此更俟宏識。</p>  <p>王荊公百家詩選，蓋本于唐人英靈間氣集其初，明皇、德宗、薛稷、劉希夷、韋述之詩無少增損，次序亦同，孟浩然止增其數，儲光羲後方是荊公。自去取前卷讀之，盡佳，非其選擇之精，蓋盛唐人詩無不可觀者。至於大曆已後，其去取深不滿人意，況唐人如沈、宋、王、楊、盧、駱、陳拾遺、張燕公，張還江漢流〔停驂我悵望，輟棹子夷猶。廣平聽方籍，茂陵將見求。心事俱已矣，江上徒離憂。〕子謂〔廣平聽方籍，茂陵將見求。〕一聯刪去，只用八句，尤為渾然，不知識者以為何如？</p>  <p align=\"center\">   <font face=\"標楷體\" size=\"+2\" color=\"#FF6600\">    <b>答出繼叔臨安吳景仙書</b>   </font>  </p>  <p>僕之詩辨乃斷千百年公案，誠驚世絕俗之談，至當歸一之論。其間說江西詩病，真取心肝劊子手，以禪喻詩，莫此親切，是自家實證實悟者，是自家閉門鑿破此片田地，即非傍人籬壁、拾人涕唾得來者，李杜復生不易吾言矣。而吾叔靳靳疑之，況他人乎？所見難合固如此，深可歎也！吾叔謂說禪非文人儒者之言本意，但欲說得詩透徹，初無意于為文，其合文人儒者之言與否不問也。高意又使回護毋直致褒貶，僕意謂辨白是非、定其宗旨，正當明目張膽而言，使其詞說沉著痛快，深切著明、顯然易見。所謂不直則道不見，雖得罪于世之君子不辭也。吾叔詩說其文雖勝，然只是說詩之源流、世變之高下耳，雖取盛唐而無的，然使人知所趨向處其間。異戶同門之說乃一篇之要領，然晚唐本朝謂其如此可也，謂唐初以來至大曆之詩異戶同門已不可矣。至於漢魏晉宋齊梁之詩，其品第相去高下懸絕，乃混而稱之，謂錙銖而較實有不同處，大率異戶而同門，豈其然乎？又謂韓柳不得為盛唐，猶未落晚唐，以其時則可矣。韓退之固當別論，若柳子厚五言古詩尚在韋蘇州之上，豈元白同時諸公所可望耶？高見如此，毋怪來書有甚不喜分諸體制之說，吾叔誠于此未了然也。作詩正須辨盡諸家體制，然後不為旁門所惑。今人作詩差入門戶者，正以體制莫辨也。世之技藝猶各有家數市縑帛者，必分道地，然後知優劣，況文章乎？僕於作詩不敢自負，至識則自謂有一日之長，於古今體制若辨蒼素，甚者望而知之。來書又謂忽被人捉破發問，何以答之？僕正欲人發問而不可得者，不遇盤根安別利器？吾叔試以數十篇詩隱其姓名，舉以相試，為能別得體制否？惟辨之未精，故所作惑雜而不純。今觀盛唐集中尚有一二本朝立作處，毋乃坐是而然耶？又謂盛唐之詩雄深雅健，僕謂此四字但可評文，於詩則用〔健〕字不得，不若詩辨雄渾悲壯之語為得詩之體也。毫釐之差不可不辨，坡谷諸公之詩如米元章之字，雖筆力勁健，終有子路事夫子時氣象；盛唐諸公之詩如顏魯公書，既筆力雄壯，又氣象渾厚，其不同如此，只此一字便見吾叔腳根未點地處也。所論屈原離騷則深得之實，前輩之所未發，此一段文亦甚佳，大概論武帝以前皆好，無可議者。但李陵之詩非虜中感故人還漢而作，恐未深考，故東坡亦惑江漢之語，疑非少卿之詩，而不考其胡中也。妙喜（是徑山名僧宗杲也）自謂參禪精子，僕亦自謂參詩精子。嘗謁李友山論古今人詩，見僕辨析毫芒，每相激賞，因謂之曰：〔吾論詩若那查太子析骨還父，析肉還母。〕友山深以為然。當時臨川相會匆匆，所惜多順情放過，蓋傾蓋執手無暇引惹，恐未能卒竟辨也。鄙見若此，若不以為然，卻願有以相覆。幸甚！</p>  <p align=\"center\"></p> "}