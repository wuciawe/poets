{"id":"7-804","content":"   <div align=\"center\">   <span class=\"style1\">蘇小小</span>  </div>  <p align=\"center\">蘇小娟，錢塘名娼也。俊麗工詩。其姊盼奴，與太學生趙不敏甚洽。久之，不   <br />   敏日益貧，盼周給之，使篤於業。遂捷南省，得官，授襄陽府司戶。盼奴未落   <br />   籍，不得偕老。不敏赴官三載，想念成疾而卒。有祿俸餘貨，矚其弟趙院判均   <br />   分之：一以膳院判，一以送盼奴。且言盼奴有妹小娟，俊雅能吟，可謀致之，   <br />   佳偶也。   <br />   院判如言，至錢塘。托宗人伴錢唐者，召盼奴。其家云，盼奴一月前死矣。小   <br />   娟亦為盼奴所歡，以於潛官絹，誣攀係府獄。從獄中召小娟出，詰之曰：「汝   <br />   誘商人官絹百匹，何以償之？」小娟叩頭，言：「此亡姊盼奴事，乞賜周旋。   <br />   非惟小娟感荷更生，盼奴亦蒙恩泉下也。」喜其辭宛順，因問：「汝識襄陽趙   <br />   司戶否？」小娟曰：「趙君司戶未仕時，與姊盼奴交好。後中科，授官去。盼   <br />   奴相思致疾而死。」伴曰：「趙司戶亦謝世矣。遣人附一緘，及物一罨，外有   <br />   其弟院判一緘，付爾開之。」小娟自謂不識院判何人，及拆書，惟一詩云：   <br />   <strong>當時名妓鎮東吳，不好黃金只好書。借問錢塘蘇小小，風流還似大蘇無？</strong>   <br />   小娟得詩默然。索和之，小娟以不能辭。強之，且曰：「不和，即償官絹。」   <br />   小娟不得已，索紙援筆書云：   <br />   <strong>君住襄江妾住吳，無情人寄有情書。當年若也來相訪，還有於潛絹也無。</strong>   <br />   大喜，盡以所寄物與之，免其償絹，且為脫籍，歸院判，偕老也。  </p>  <p align=\"center\">   <span class=\"style2\">減字木蘭花</span>   <br />   別離情緒。萬里關山如底數。遣妾傷悲。未心郎家知不知。   <br />   自從君去。數盡殘冬春又暮。音信全乖。等到花開不見來。  </p> "}