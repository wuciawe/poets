{"id":"7-308","content":"   <div align=\"center\">   <span class=\"style1\">吳禮之</span>  </div>  <p align=\"center\">〔約1198年前後在世〕字子和，錢塘人。工詞。</p>  <p align=\"center\">   <span class=\"style2\">浣溪沙‧橄欖</span>   <br />   南國風流是故鄉。紅監落子不因霜。於中小底最珍藏。   <br />   薦酒薦茶些子澀，透心透頂十分香。可人回味越思量。  </p>  <p align=\"center\">   <span class=\"style2\">喜遷鶯‧閏元宵</span>   <br />   銀蟾光彩。喜稔歲閏正，元宵還再。樂事難並，佳時罕遇，依舊試燈何礙。   <br />   花市又移星漢，蓮炬重芳人海。盡勾引，遍嬉遊寶馬，香車喧隘。   <br />   晴快。天意教、人月更圓，償足風流債。媚柳煙濃，夭桃紅小，景物迥然堪愛。   <br />   巷陌笑聲不斷，襟袖餘香仍在。待歸也，便相期明日，踏青挑菜。  </p>  <p align=\"center\">   <span class=\"style2\">醜奴兒‧秋別</span>   <br />   金風顫葉，那更餞別江樓。聽淒切、陽關聲斷，楚館雲收。去也難留。   <br />   萬里煙水一扁舟。錦屏羅幌，多應換得，蓼岸蘋洲。   <br />   凝想恁時歡笑，傷今萍梗悠悠。謾回首、妖饒何處，眷戀無由。先自悲秋。   <br />   眼前景物只供愁。寂寥情緒，也恨分淺，也悔風流。  </p>  <p align=\"center\">   <span class=\"style2\">杏花天‧春思</span>   <br />   悶來憑得欄杆暖。自手引、朱簾高捲。桃花半露胭脂面。芳草如茵乍展。   <br />   煙光散、湖光瀲灩。映綠柳、黃鸝巧囀。遙山好似宮眉淺。人比遙山更遠。  </p>  <p align=\"center\">   <span class=\"style2\">雨中花</span>   <br />   眷濃恩重，長離永別，憑誰為返香魂。憶湘裙霞袖，杏臉櫻唇。   <br />   眉掃春山淡淡，眼裁秋水盈盈。便如何忘得，溫柔情態，恬靜天真。   <br />   憑欄念及，夕陽西下，幕煙四起江村。漸入夜、疏星映柳，新月籠雲。   <br />   醞造一生清瘦，能消幾個黃昏。斷腸時候，簾垂深院，人掩重門。  </p>  <p align=\"center\">   <span class=\"style2\">瑞鶴仙‧秋思</span>   <br />   風傳秋信至。顫葉葉庭梧，飄零階砌。年華迅流水。況榮枯翻手，存亡彈指。   <br />   誰編故紙。論古往、英雄鬥智。在當時、喚做功名，到此盡成閒氣。   <br />   芏為行客，死乃歸人，世同驛邸。十步九計。空撈攘，謾兒戲。   <br />   忍都將、有限光陰縈絆，趁逐無窮天地。我真須、跳出樊籠，做個俏底。  </p>  <p align=\"center\">   <span class=\"style2\">驀山溪‧感舊</span>   <br />   劉郎老矣，倦入繁華地。觸目愈傷情，念陳跡、人非物是。   <br />   共誰攜手，落日步江村，臨遠水，對遙山，閑看煙雲起。   <br />   買牛賣劍，便作兒孫計。朋舊自榮華，也憐我、無名無利。   <br />   簞瓢鐘鼎，等是百年身，空妄作，枉迂回，貪愛從今止。  </p>  <p align=\"center\">   <span class=\"style2\">風入松‧江景</span>   <br />   蘋汀蓼岸荻花洲。佔斷清秋。五湖景物供心眼，幾曾有、一點閒愁。   <br />   夢裡翩翩蝴蝶，覺來葉葉漁舟。   <br />   謝郎隨分總優遊。信任沉浮。恬然雲水無貪吝，笑分纏、騎鶴揚州。   <br />   只恐丹青妙筆，寫傳難盡風流。  </p>  <p align=\"center\">   <span class=\"style2\">漁家傲‧閨思</span>   <br />   紅日三竿鶯百囀。夢回鴛枕離魂亂。料得玉人腸已斷。眉峰斂。曉妝鏡裡春愁滿。   <br />   綠瑣窗深難見面。雲箋謾寫教誰傳。聞道笙歌歸小院。梁塵顫。多因唱我新詞勸。  </p>  <p align=\"center\">   <span class=\"style2\">蝶戀花‧春思</span>   <br />   睡思厭厭鶯喚起。簾捲東風，猶未堪梳洗。眼細眉長雲擁髻。笑垂羅袖熏沉水。   <br />   媚態盈盈閑舉止。只有江梅，清韻能相比。詩酒琴棋歌舞地。又還同醉春風裡。  </p>  <p align=\"center\">   <span class=\"style2\">蝶戀花‧別恨</span>   <br />   急水浮萍風裡絮。恰似人情，恩愛無憑據。去便不來來便去。到頭畢竟成輕負。   <br />   簾捲春山朝又暮。鶯燕空忙，不念花無主。心事萬千誰與訴。斷雲零雨知何處。  </p>  <p align=\"center\">   <span class=\"style2\">蝶戀花‧春思</span>   <br />   滿地落紅初過雨。綠樹成陰，紫燕風前舞。煙草低迷縈小路。晝長人靜扃朱戶。   <br />   沉水香銷新剪苧。欹枕朦朧，花底聞鶯語。春夢又還隨柳絮。等閒飛過東牆去。  </p>  <p align=\"center\">   <span class=\"style2\">桃源憶故人‧春暮</span>   <br />   畫橋流水飛花舞。柳外斜風細雨。紅瘦綠肥春暮。腸斷桃源路。   <br />   歡隨仙子乘鸞去。鏤月裁雲何處。唯有病和愁緒。肯伴劉郎住。  </p>  <p align=\"center\">   <span class=\"style2\">謁金門‧春晚</span>   <br />   風乍扇。簾外落紅千片。飛盡落花春不管。鬥忙鶯與燕。   <br />   往事上心撩亂。睡起日高猶倦。料得伊家情眷眷。近來長夢見。  </p>  <p align=\"center\">   <span class=\"style2\">霜天曉角</span>   <br />   連環易缺。難解同心結。癡騃佳人才子，情緣重、怕離別。   <br />   意切。人路絕。共沉煙水闊。蕩漾香魂何處，長橋月。斷橋月。  </p>  <p align=\"center\">   <span class=\"style2\">霜天曉角‧秋景</span>   <br />   西風又急。細雨黃花濕。樓枕一篙煙水，蘭舟漾、畫橋側。   <br />   念昔。空淚滴。故人何處覓。魂斷菱歌淒怨，疏簾捲、暮山碧。  </p>  <p align=\"center\">   <span class=\"style2\">生查子‧浙江</span>   <br />   吳山與越山，相對摩今古。嫋纜浙江亭，回首西興渡。   <br />   區區名利人，無分香閨住。匆遽促征鞍，又入臨平路。  </p>  <p align=\"center\">   <span class=\"style2\">好事近‧秋日席上</span>   <br />   金菊間芙蓉，秋意未為蕭索。臨水見山庭院。伴玉人杯酌。   <br />   攜爐終日嫋沉煙，氤氳篆文●。可惜被風吹散，把袖兒籠著。  </p>  <p align=\"center\">   <span class=\"style2\">柳梢青‧席上</span>   <br />   板約紅牙。歌翻白雪，杯泛流霞。蘇小情多，潘郎年少，歡計生涯。   <br />   軒窗臨水人家。更門掩、青春杏花。百萬呼盧，十千沽酒，不負韻華。  </p> "}