{"id":"6-251","content":"   <center>   <font face=\"標楷體\">    <b>     <font size=\"+3\" color=\"#FF6600\">喻鳧</font>    </b>   </font>   <p>毗陵人，登開成五年進士第，終烏程尉。</p>   <p>    <b>     <font color=\"#FF6600\">贈李商隱</font>    </b>    <br />    羽翼恣摶扶，山河使筆驅。月疏吟夜桂，龍失詠春珠。    <br />    草細盤金勒，花繁倒玉壺。徒嗟好章句，無力致前途。   </p>   <p>    <b>     <font color=\"#FF6600\">元日即事</font>    </b>    <br />    斂板賀交親，稱觴詎有巡。年光悲擲舊，景色喜呈新。    <br />    水柳煙中重，山梅雪後真。不知將白髮，何以度青春。   </p>   <p>    <b>     <font color=\"#FF6600\">送賈島往金州謁姚員外</font>    </b>    <br />    山光與水色，獨往此中深。溪瀝椒花氣，巖盤漆葉陰。    <br />    瀟湘終共去，巫峽羨先尋。幾夕江樓月，玄暉伴靜吟。   </p>   <p>    <b>     <font color=\"#FF6600\">送友人罷舉歸蜀</font>    </b>    <br />    憔悴滿衣塵，風光豈屬身。賣琴紅粟貴，看鏡白髭新。    <br />    棧畔誰高步，巴邊自問津。淒然莫滴血，杜宇正哀春。   </p>   <p>    <b>     <font color=\"#FF6600\">送衛尉之延陵</font>    </b>    <br />    草木正花時，交親觸雨辭。一官之任遠，盡室出城遲。    <br />    乳滴茅君洞，鴉鳴季子祠。想知佐理暇，日有詠懷詩。   </p>   <p>    <b>     <font color=\"#FF6600\">送越州高錄事</font>    </b>    <br />    官曹權紀綱，行李半舟航。浦漵潮來廣，川源鳥去長。    <br />    筍成稽嶺岸，蓮發鏡湖香。澤國還之任，鱸魚浪得嘗。   </p>   <p>    <b>     <font color=\"#FF6600\">送潘咸</font>    </b>    <br />    時時繼破囊，訪我息閒坊。煮雪問茶味，當風看雁行。    <br />    心齊山鹿逸，句敵柳花狂。堅苦今如此，前程豈渺茫。   </p>   <p>    <b>     <font color=\"#FF6600\">送友人下第歸寧</font>    </b>    <br />    紫閣雪未盡，杏園花亦寒。灞西辭舊友，楚外憶新安。    <br />    細雨猿啼蘗，微陽鷺起灘。旋應赴秋貢，詎得久承歡。   </p>   <p>    <b>     <font color=\"#FF6600\">遊北山寺</font>    </b>    <br />    煙岡影畔寺，遊步此時孤。庭靜眾藥在，鶴閒雙檜枯。    <br />    藍峰露秋院，灞水入春廚。便可棲心跡，如何返舊途。   </p>   <p>    <b>     <font color=\"#FF6600\">冬日題無可上人院</font>    </b>    <br />    入戶道心生，茶間踏葉行。瀉風瓶水澀，承露鶴巢輕。    <br />    閣北長河氣，窗東一檜聲。詩言與禪味，語默此皆清。   </p>   <p>    <b>     <font color=\"#FF6600\">遊雲際寺</font>    </b>    <br />    澗壑吼風雷，香門絕頂開。閣寒僧不下，鐘定虎常來。    <br />    鳥啄林稍果，鼯跳竹裡苔。心源無一事，塵界擬休回。   </p>   <p>    <b>     <font color=\"#FF6600\">題翠微寺</font>    </b>    <br />    沿溪又涉巔，始喜入前軒。鐘度鳥沈壑，殿扃雲濕幡。    <br />    涼泉墮眾石，古木徹疏猿。月上僧階近，斯遊豈易言。   </p>   <p>    <b>     <font color=\"#FF6600\">廣德官捨二松</font>    </b>    <br />    楊公休簿領，二木日堅牢。直甚彰吾節，清終庇爾曹。    <br />    幽陰月裡細，冷樹雪中高。誰見干霄後，枝飄白鶴毛。   </p>   <p>    <b>     <font color=\"#FF6600\">浴馬</font>    </b>    <br />    解控復收鞭，長津動細漣。空蹄沈綠玉，闊臆沒連錢。    <br />    沫漩橋聲下，嘶盤柳影邊。常聞稟龍性，固與白波便。   </p>   <p>    <b>     <font color=\"#FF6600\">和段學士南亭春日對雨</font>    </b>    <br />    晨飛晚未休，蘭閣客吟愁。蕭颯柳邊掛，縈紆花底流。    <br />    聲繁乍離籟，灑急不成漚。經夕江湖思，煙波一釣舟。   </p>   <p>    <b>     <font color=\"#FF6600\">書懷</font>    </b>    <br />    只是守琴書，僧中獨寓居。心唯務鶴靜，分合與名疏。    <br />    暮雨啼螿次，涼風落木初。家山太湖淥，歸去復何如。   </p>   <p>    <b>     <font color=\"#FF6600\">一公房</font>    </b>    <br />    幽深誰掩關，清淨自多閒。一雨收眾木，孤雲生遠山。    <br />    花萎綠苔上，鴿乳翠樓間。嵐靄燃香夕，容聽半偈還。   </p>   <p>    <b>     <font color=\"#FF6600\">晚次臨涇</font>    </b>    <br />    路入犬羊群，城寒雉堞昏。居人只尚武，過客謾投文。    <br />    馬怯奔渾水，雕沈莽蒼雲。沙田積蒿艾，竟夕見燒焚。   </p>   <p>    <b>     <font color=\"#FF6600\">王母祠前寫望</font>    </b>    <br />    雲霞千古事，桃李舊花顏。芳信沈青鳥，空祠掩暮山。    <br />    香傳一座暗，柳匝萬家閒。那復傷神所，河昏落日間。   </p>   <p>    <b>     <font color=\"#FF6600\">遊暖泉精舍</font>    </b>    <br />    塢木殿前空，山河澤國同。鳥閒沙影上，泉落樹陰中。    <br />    纜舸蒲花水，縈幡柳絮風。翛然方寸地，何事更悲蓬。   </p>   <p>    <b>     <font color=\"#FF6600\">懷鄉</font>    </b>    <br />    秋風江上家，釣艇泊蘆花。斷岸綠楊蔭，疏籬紅槿遮。    <br />    鼉鳴積雨窟，鶴步夕陽沙。抱疾僧窗夜，歸心過月斜。   </p>   <p>    <b>     <font color=\"#FF6600\">岫禪師南溪蘭若</font>    </b>    <br />    錫影配瓶光，孤溪照草堂。水懸青石磴，鐘動白雲床。    <br />    樹色含殘雨，河流帶夕陽。唯應無月夜，瞑目見他方。   </p>   <p>    <b>     <font color=\"#FF6600\">龍翔寺寄李頻</font>    </b>    <br />    鐘聲南北寺，不道往來遙。人事因循過，時光荏苒銷。    <br />    懸燈灑砌雨，上閣繞雲雕。即是洲中柳，嘶蟬急暮條。   </p>   <p>    <b>     <font color=\"#FF6600\">送武玨之邠寧</font>    </b>    <br />    戍路少人蹤，邊煙淡復濃。詩寧寫別恨，酒不上離容。    <br />    燕拂沙河柳，鴉高石窟鐘。悠然一暌阻，山疊虜雲重。   </p>   <p>    <b>     <font color=\"#FF6600\">夏日題岫禪師房</font>    </b>    <br />    朝朝聲磬罷，章子掃籐陰。花過少遊客，日長無事心。    <br />    回山閉院直，落水下橋深。安得開方便，容身老此林。   </p>   <p>    <b>     <font color=\"#FF6600\">夏日因懷陽羨舊遊寄裴書記</font>    </b>    <br />    落日太湖西，波涵萬象低。藕花熏浦漵，菱蔓匿鳧鷖。    <br />    樹及長橋盡，灘回七里迷。還應坐籌暇，時一夢荊溪。   </p>   <p>    <b>     <font color=\"#FF6600\">呈薛博士</font>    </b>    <br />    辛勤長在學，一室少曾開。時憶暮山寺，獨登衰草台。    <br />    名期五字立，跡愧九年來。此意今聊寫，還希君子哀。   </p>   <p>    <b>     <font color=\"#FF6600\">即事</font>    </b>    <br />    抱杖立溪口，迎秋看塞門。連山互蒼翠，二水各清渾。    <br />    笛發孤煙戍，鴉歸夕照村。萋萋芳草色，終是憶王孫。   </p>   <p>    <b>     <font color=\"#FF6600\">龍翔寺閣夜懷渭南張少府</font>    </b>    <br />    春城帶病別，秋塞見除書。況是神仙吏，仍非塵土居。    <br />    河風吹鳥迥，岳雨滴桐疏。坐閣馳思夕，沙東涼月虛。   </p>   <p>    <b>     <font color=\"#FF6600\">夏日龍翔寺居即事寄崔侍御</font>    </b>    <br />    古剎一幡斜，吹門水過沙。數聲鐘裡飯，雙影樹間茶。    <br />    落日窮荒雨，微風古塹花。何當戴豸客，復此問生涯。   </p>   <p>    <b>     <font color=\"#FF6600\">龍翔寺居喜胡權見訪因宿</font>    </b>    <br />    林棲無異歡，煮茗就花欄。雀啅北岡曉，僧開西閣寒。    <br />    沖橋二水急，扣月一鐘殘。明發還分手，徒悲行路難。   </p>   <p>    <b>     <font color=\"#FF6600\">宿石窟寺</font>    </b>    <br />    一剎古岡南，孤鐘撼夕嵐。客閒明月閣，僧閉白雲庵。    <br />    野鶴立枯蘗，天龍吟淨潭。因知不生理，合自此中探。   </p>   <p>    <b>     <font color=\"#FF6600\">夏日龍翔寺寄張侍御</font>    </b>    <br />    沙西林杪寺，殿倚石稜開。曉月僧汲井，殘陽鐘殷台。    <br />    河沖綠野去，鳥背白雲來。日夕唯增思，京關未想回。   </p>   <p>    <b>     <font color=\"#FF6600\">秋日將歸長安留別王尚書</font>    </b>    <br />    朔漠正秋霖，西風傳夕砧。滄洲未歸跡，華髮受恩心。    <br />    露色岡莎冷，蟬聲塢木深。清晨鈇鉞內，只獻白雲吟。   </p>   <p>    <b>     <font color=\"#FF6600\">龍翔寺言懷</font>    </b>    <br />    眠雲喜道存，讀易過朝昏。喬木青連郭，長河白瀉門。    <br />    鐘沈殘月塢，鳥去夕陽村。搜此成閒句，期逢作者論。   </p>   <p>    <b>     <font color=\"#FF6600\">龍翔寺居夏日寄獻王尚書</font>    </b>    <br />    那期高旆下，得遇重臣知。泉石容居止，風沙免路岐。    <br />    河兼落下望，句入大荒思。無復愁煩暑，回山翠閣危。   </p>   <p>    <b>     <font color=\"#FF6600\">題弘濟寺不出院僧</font>    </b>    <br />    楚鞋應此世，只繞砌苔休。色相栽花視，身心坐石修。    <br />    聲寒通節院，城黑見烽樓。欲取閒雲並，閒雲有去留。   </p>   <p>    <b>     <font color=\"#FF6600\">寄劉錄事</font>    </b>    <br />    城西青島寺，累夏漱寒泉。今在提綱所，應難掃石眠。    <br />    風沙榆塞迥，波浪橘洲偏。重整瀟湘桌，心期更幾年。   </p>   <p>    <b>     <font color=\"#FF6600\">酬王檀見寄</font>    </b>    <br />    馳心棲杳冥，何物比清泠。夜月照巫峽，秋風吹洞庭。    <br />    酬難塵鬢皓，坐久壁燈青。竟晚蒼山詠，喬枝有鶴聽。   </p>   <p>    <b>     <font color=\"#FF6600\">寺居秋日對雨有懷</font>    </b>    <br />    修修復霫霫，黃葉此時飛。隱几客吟斷，鄰房僧話稀。    <br />    鴿寒棲樹定，螢濕在窗微。即事瀟湘渚，漁翁披草衣。   </p>   <p>    <b>     <font color=\"#FF6600\">答劉錄事夜月懷湘西友人見寄</font>    </b>    <br />    相逢仍朔漠，相問即波濤。江思葦花折，笛聲關月高。    <br />    簿書君閱倦，章句我吟勞。竟夕空憑閣，長河崇石壕。   </p>   <p>    <b>     <font color=\"#FF6600\">上高侍御</font>    </b>    <br />    舊隱白雲峰，生涯落葉同。關河一棲旅，楊柳十東風。    <br />    跡處龍鍾內，聲居汩沒中。酬恩若有地，寧止殺微躬。   </p>   <p>    <b>     <font color=\"#FF6600\">冬日寄友人</font>    </b>    <br />    空為梁甫吟，誰竟是知音。風雪坐閒夜，鄉園來舊心。    <br />    滄江孤桌迥，落日一鐘深。君子久忘我，此誠甘自沈。   </p>   <p>    <b>     <font color=\"#FF6600\">冬夜宿余正字靜恭里閒居</font>    </b>    <br />    每來多便宿，不負白雲言。古木朔風動，寒城疏雪翻。    <br />    微燈懸刻漏，舊夢返湘沅。先是琴邊起，知為閣務繁。   </p>   <p>    <b>     <font color=\"#FF6600\">得子侄書</font>    </b>    <br />    遠書來阮巷，闕下見江東。不得經史力，枉拋耕稼功。    <br />    雁天霞腳雨，漁夜葦條風。無復琴杯興，開懷向爾同。   </p>   <p>    <b>     <font color=\"#FF6600\">獻知己</font>    </b>    <br />    亦忝受恩身，當殊投刺新。竟蒙分玉石，終不離埃塵。    <br />    大谷非無暖，幽枝自未春。昏昏過朝夕，應念苦吟人。   </p>   <p>    <b>     <font color=\"#FF6600\">贈張濆處士</font>    </b>    <br />    露白覆棋宵，林青讀易朝。道高天子問，名重四方招。    <br />    許鶴歸華頂，期僧過石橋。雖然在京國，心跡自逍遙。   </p>   <p>    <b>     <font color=\"#FF6600\">早秋寺居酬張侍御六韻見寄</font>    </b>    <br />    六十上清冥，曉緘東越籐。山光紫衣陟，寺影白雲凝。    <br />    濕葉起寒鳥，深林驚古僧。微風窗靜展，細雨閣吟登。    <br />    清韻岳磬遠，佳音湖水澄。卻思前所獻，何以豸冠稱。   </p>   <p>    <b>     <font color=\"#FF6600\">和段學士對雪</font>    </b>    <br />    盈尺知豐稔，開窗對酒壺。飄當大野匝，灑到急流無。    <br />    密際西風盡，凝間朔氣扶。干摧鳥棲蘗，冷射夜殘壚。    <br />    贊月登斜漢，兼沙攪北湖。慚於郢客坐，一此調巴歈。   </p>   <p>    <b>     <font color=\"#FF6600\">監試夜雨滴空階</font>    </b>    <br />    霎霎復淒淒，飄松又灑槐。氣濛蛛網檻，聲疊蘚花階。    <br />    古壁青燈動，深庭濕葉埋。徐垂舊鴛瓦，競歷小茅齋。    <br />    冷與陰蟲間，清將玉漏諧。病身唯展轉，誰見此時懷。   </p>   <p>    <b>     <font color=\"#FF6600\">春雨如膏</font>    </b>    <br />    冪冪斂輕塵，濛濛濕野春。細光添柳重，幽點濺花勻。    <br />    慘淡游絲景，陰沈落絮辰。回低飛蝶翅，寒滴語禽身。    <br />    灑岳摧餘雪，吹江疊遠蘋。東城與西陌，晴後趣何新。   </p>   <p>    <b>     <font color=\"#FF6600\">送友人南中訪舊知</font>    </b>    <br />    春盡大方遊，思君便白頭。地蒸川有毒，天暖樹無秋。    <br />    水急三巴險，猿分五嶺愁。為緣知己分，南國必淹留。   </p>   <p>    <b>     <font color=\"#FF6600\">玄都觀李尊師</font>    </b>    <br />    蘚幘翠髯公，存思古觀空。曉壇檉葉露，晴圃柳花風。    <br />    壽已將椿並，棋難見局終。何當與高鶴，飛去海光中。   </p>   <p>    <b>     <font color=\"#FF6600\">送石賁歸吳興</font>    </b>    <br />    同志幸同年，高堂君獨還。齊榮恩未報，共隱事皆閒。    <br />    訪寺臨河岸，開樓見海山。洛中推二陸，莫久戀鄉關。   </p>   <p>    <b>     <font color=\"#FF6600\">感遇</font>    </b>    <br />    江鄉十年別，京國累日同。在客幾多事，俱付酒杯中。   </p>   <p>    <b>     <font color=\"#FF6600\">晚思</font>    </b>    <br />    鶴下紫閣雲，沉沉翠微雨。獨坐正無言，孤莊一聲杵。   </p>   <p>    <b>     <font color=\"#FF6600\">贈空禪師</font>    </b>    <br />    虎見修行久，松知夏臘高。寒堂坐風雨，瞑目尚波濤。   </p>   <p>    <b>     <font color=\"#FF6600\">西山寒日逢韋侍御</font>    </b>    <br />    獬豸霜中貌，龍鍾病後顏。慘傷此身事，風雪動江山。   </p>   <p>    <b>     <font color=\"#FF6600\">題禪院</font>    </b>    <br />    無花地亦香，有鶴松多直。向此奚必孤，山僧盡相識。   </p>   <p>    <b>     <font color=\"#FF6600\">驚秋</font>    </b>    <br />    鶯囀才間關，蟬鳴旋蕭屑。如何兩鬢毛，不作千枝雪。   </p>   <p>    <b>     <font color=\"#FF6600\">經劉校書墓</font>    </b>    <br />    遠塚松回曲渚風，一官聞是校書終。霜情月思今何在，零落人間策子中。   </p>   <p>    <b>     <font color=\"#FF6600\">蔣處士宅喜閒公至</font>    </b>    <br />    絕杯夏別螺江渡，單缽春過處士齋。嘗茗議空經不夜，照花明月影侵階。   </p>   <p>    <b>     <font color=\"#FF6600\">絕句（一作憶友人）</font>    </b>    <br />    銀地無塵金菊開，紫梨紅棗墮莓苔。一泓秋水一輪月，今夜故人來不來。    <br />    <br />    <b>     <font color=\"#FF6600\">樊川寒食</font>    </b>    <br />    新松●綠草，古柏翳黃沙。佩珂客驚鳥，綺羅人間花。    <br />    蹙塵南北馬，碾石去來車。川晚悲風動，墳前碎紙斜。   </p>  </center> "}