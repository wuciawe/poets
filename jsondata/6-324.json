{"id":"6-324","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>蕭穎士</b>   </font>  </div>  <p align=\"center\">（708～759），字茂挺，蘭陵（今山東蒼山西南）人，散文家。開元進士，   <br />   曾任秘書正字。揚州功曹參軍等職。樂聞人善，以推引後進為己任。一生致   <br />   力於古文寫作，以平生屬文，格不近俗自勵。  </p>  <p align=\"center\">   <b>    <font color=\"#FF6600\">江有楓一篇十章</font>   </b>   <br />   江有楓，其葉濛濛。我友自東，於以遊從。  </p>  <p align=\"center\">山有槭，其葉漠漠。我友徂北，於以休息。</p>  <p align=\"center\">想彼槭矣，亦類其楓。矧伊懷人，而忘其東。</p>  <p align=\"center\">東可遊矣，會之丘矣。於山於水，於廟於寺，   <br />   於亭於里，君子遊焉。於以宴喜，其樂亹亹。  </p>  <p align=\"center\">粵東可居，彼吳之墟。有田有庭，有朋有書，   <br />   有蓴有魚，君子居焉。惟以宴醑，其樂徐徐。  </p>  <p align=\"center\">我朋在矣，彼陸之子。如松如杞，淑問不已。   <br />   我友於征，彼鄭之子。如琇如英，德音孔明。  </p>  <p align=\"center\">我思震澤，菱芡幕幕。寤寐如覿，我思剡溪。   <br />   杉筱萋萋，寤寐無迷。  </p>  <p align=\"center\">有鳥有鳥，粵鷗與鷺。浮湍戲渚，皓然潔素，   <br />   忘其猜妒。彼何人斯，曾足傷懼。  </p>  <p align=\"center\">此懼惟何，懼置於羅。彼驕者子，讒言孔多。   <br />   我聞先師，體命委和。公伯之愬，則如予何。   <br />   悵然山河，惟以嘯歌，其憂也哉。  </p>  <p align=\"center\">   <b>    <font color=\"#FF6600\">菊榮一篇五章</font>   </b>   <br />   采采者菊，芬其榮斯。紫英黃萼，照灼丹墀。   <br />   愷悌君子，佩服攸宜。王國是維，大君是毗。   <br />   貽爾子孫，百祿萃之。  </p>  <p align=\"center\">采采者菊，於邑之城。舊根新莖，布葉垂英。   <br />   彼美淑人，應家之禎。有弦既鳴，我政則平。   <br />   宜爾棟崇，必復其慶。  </p>  <p align=\"center\">采采者菊，於邦之府。陰槐翳柳，邇楹近宇。   <br />   彼勞者子，喧卑是處。慨其莫知，蘊結誰語。   <br />   企彼高人，色斯遐舉。  </p>  <p align=\"center\">采采者菊，於賓之館。既低其枝，又弱其幹。   <br />   有斐君子，是焉披玩。良辰旨酒，宴飲無算。   <br />   愴其仳別，終然永歎。  </p>  <p align=\"center\">歲方晏矣，霜露殘促。誰其榮斯，有英者菊。   <br />   豈微春華，懿此貞色。人之侮我，混於薪棘。   <br />   詩人有言，好是正直。  </p>  <p align=\"center\">   <b>    <font color=\"#FF6600\">涼雨一章</font>   </b>   <br />   習習涼風，泠泠浮飆。君子樂胥，於其賓僚。   <br />   有女斯夭，式歌且謠。欲言終宥，惟以招邀。   <br />   於胥樂兮。  </p>  <p align=\"center\">   <b>    <font color=\"#FF6600\">有竹一篇七章</font>   </b>   <br />   有竹斯竿，於閣之前。君子秉心，惟其貞堅兮。  </p>  <p align=\"center\">有竿斯竹，於閣之側。君子秉操，惟其正直兮。</p>  <p align=\"center\">彼蔚者竹，蕭其森矣。有開者合，宛其深矣。   <br />   回簷幽砌，如翼如齒。  </p>  <p align=\"center\">冬之宵，霰雪斯瀌。我有金爐，熹其以歊。   <br />   夏之日，炎景斯郁。我有珍簟，淒其以栗。  </p>  <p align=\"center\">彼紛者務，體其豫矣。有旨者酒，歡其且矣。   <br />   友僚萃止，跗萼載韡。  </p>  <p align=\"center\">彼美公之姓兮，那歟應積慶兮，期子惟去之柄兮。</p>  <p align=\"center\">   <b>    <font color=\"#FF6600\">江有歸舟三章</font>   </b>   <br />   江有歸舟，亦亂其流。之子言旋，嘉名孔修。   <br />   揚於王庭，允焯其休。  </p>  <p align=\"center\">舟既歸止，人亦榮止。兄矣弟矣，孝斯踐矣。   <br />   稱觴燕喜，於岵於屺。  </p>  <p align=\"center\">彼遊惟帆，匪風不揚。有彬伊父，匪學不彰。   <br />   予其懷而，勉爾無忘。  </p>  <p align=\"center\">   <b>    <font color=\"#FF6600\">過河濱，和文學張志尹</font>   </b>   <br />   隆古日以遠，舉世喪其淳。慷慨懷黃虞，化理何由臻。   <br />   步出城西門，裴回見河濱。當其側陋時，河水清且潾。   <br />   滄桑一以變，莽然翳荊榛。至化無苦窳，宇宙將陶甄。   <br />   太息感悲泉，人往跡未湮。瑟瑟寒原暮，冷風吹衣巾。   <br />   顧我譾劣質，希聖杳無因。且盡登臨意，斗酒歡相親。  </p>  <p align=\"center\">   <b>    <font color=\"#FF6600\">舟中遇陸棣兄西歸數日得廣陵二三子書知遲晚…墊西岸作</font>   </b>   <br />   林烏遙岸鳴，早知東方曙。波上風雨歇，舟人叫將去。   <br />   蒼蒼前洲日，的的回沙鷺。水氣清曉陰，灘聲隱川霧。   <br />   舊山勞魂想，憶人阻洄溯。信宿千里餘，佳期曷由遇。   <br />   前程入楚鄉，弭桌問維揚。但見土音異，始知程路長。   <br />   寥寥晚空靜，漫漫風淮涼。雲景信可美，風潮殊未央。   <br />   故人江皋上，永日念容光。中路枉尺書，謂餘瓊樹芳。   <br />   深期結晤語，竟夕恨相望。冀願崇朝霽，吾其一葦航。  </p>  <p align=\"center\">   <b>    <font color=\"#FF6600\">重陽日陪元魯山德秀登北城，矚對新霽，因以贈別</font>   </b>   <br />   山縣繞古堞，悠悠快登望。雨餘秋天高，目盡無隱狀。   <br />   綿連滍川回，杳渺鴉路深。彭澤興不淺，臨風動歸心。   <br />   賴茲琴堂暇，傲睨傾菊酒。人和歲已登，從政復何有。   <br />   遠山十里碧，一道銜長雲。青霞半落日，混合疑晴昏。   <br />   漸聞驚棲羽，坐歎清夜月。中歡愴有違，行子念明發。   <br />   僅能泯寵辱，未免傷別離。江湖不可忘，風雨勞相思。   <br />   明時當盛才，短伎安所設。何日謝百里，從君漢之澨。  </p>  <p align=\"center\">   <b>    <font color=\"#FF6600\">留別二三子，得韻字</font>   </b>   <br />   二紀尚雌伏，徒然忝先進。英英爾眾賢，名實郁雙振。   <br />   殘春惜將別，清洛行不近。相與愛後時，無令孤逸韻。  </p>  <p align=\"center\">   <b>    <font color=\"#FF6600\">仰答韋司業垂訪五首</font>   </b>   <br />   呦呦食蘋鹿，常飲清泠川。但悅豐草美，寧知牢饌鮮。   <br />   主人有幽意，將以充林泉。羅網倖免傷，蒙君復羈牽。   <br />   高堂列眾賓，廣座鳴清弦。俯仰轉驚惕，裴回獨憂煎。   <br />   緬懷雲巖路，欲往無由緣。物各有所好，違之傷自然。  </p>  <p align=\"center\">神龜在南國，緬邈湘川陰。游止蓮葉上，歲時嘉樹林。   <br />   毒蟲且不近，斤斧何由尋。錯落負奇文，熒煌耀丹金。   <br />   江山萬里餘，淮海阻且深。獨保貞素質，不為寒暑侵。   <br />   一逢盛明代，應見通靈心。  </p>  <p align=\"center\">晉代有儒臣，當年富詞藻。立言寄青史，將以贊王道。   <br />   遼落緬歲時，辛勤歷江島。且言風波倦，探涉豈為寶。   <br />   不遇庾征西，云誰展懷抱。士貧乏知己，安得成所好。   <br />   彭陽昔遊說，願謁南郢都。王果尚未達，況從夷節謨。   <br />   豈知晉叔向，無罪嬰囚拘。臨難俟解紛，獨知祁大夫。   <br />   舉讎且不棄，何必論親疏。夫子覺者也，其能遺我乎。  </p>  <p align=\"center\">關西一公子，年貌獨青春。被褐來上京，翳然聲未振。   <br />   中郎何為者，倒屣驚座賓。詞賦豈不佳，盛名亦相因。   <br />   為君奏此曲，此曲多苦辛。千載不可誣，孰言今無人。  </p>  <p align=\"center\">   <b>    <font color=\"#FF6600\">答鄒象先</font>   </b>   <br />   桂枝常共擢，茅茨冀同薦。一命何阻修，載馳各川縣。   <br />   壯圖悲歲月，明代恥貧賤。回首無津梁，只令二毛變。  </p>  <p align=\"center\">   <b>    <font color=\"#FF6600\">蒙山作</font>   </b>   <br />   東蒙鎮海沂，合沓餘百里。清秋淨氛靄，崖崿隱天起。   <br />   於役勞往還，息徒暫攀躋。將窮絕跡處，偶得冥心理。   <br />   雲氣雜虹霓，松聲亂風水。微明綠林際，杳窱丹洞裡。   <br />   仙鳥時可聞，羽人邈難視。此焉多深邃，賢達昔所止。   <br />   子尚捐俗紛，季隨躡遐軌。蘊真道彌曠，懷古情未已。   <br />   白鹿凡幾遊，黃精復奚似。顧予尚牽纏，家業重書史。   <br />   少學務從師，壯年貴趨仕。方馳桂林譽，未暇桃源美。   <br />   歲暮期再尋，幽哉羨門子。  </p>  <p align=\"center\">   <b>    <font color=\"#FF6600\">早春過七嶺，寄題硤石裴丞廳壁</font>   </b>   <br />   出硤寄趣少，晚行偏憶君。依然向來處，官路溪邊雲。   <br />   茲路豈不劇，能無俗累紛。槐陰永未合，泉聲細猶聞。   <br />   彌歎春罷酒，牽卑從此分。登高望城入，斜影半風薰。  </p>  <p align=\"center\">   <b>    <font color=\"#FF6600\">送張翬下第歸江東</font>   </b>   <br />   俱飛仍失路，彩服邇清波。地積東南美，朝遺甲乙科。   <br />   客愁千里別，春色五湖多。明日舊山去，其如相望何。  </p>  <p align=\"center\">   <b>    <font color=\"#FF6600\">越江秋曙</font>   </b>   <br />   扁舟東路遠，曉月下江濆。瀲灩信潮上，蒼茫孤嶼分。   <br />   林聲寒動葉，水氣曙連雲。暾日浪中出，榜歌天際聞。   <br />   伯鸞常去國，安道惜離群。延首剡溪近，詠言懷數君。  </p>  <p align=\"center\">   <b>    <font color=\"#FF6600\">山莊月夜作</font>   </b>   <br />   獻書嗟棄置，疲拙歸田園。且事計然策，將符公冶言。   <br />   桑榆清暮景，雞犬應遙村。蠶罷里閭晏，麥秋田野喧。   <br />   澗聲連枕簟，峰勢入階軒。未奏東山妓，先傾北海尊。   <br />   隴瓜香早熟，庭果落初繁。更愜野人意，農談朝竟昏。   <br />   <br />   <font color=\"#FF6600\">    <b>羽山</b>   </font>   <br />   九山方蕩潏，三考佇良材。夏祖何屯圮，遷殛此山隈。   <br />   空餘下泉客，誰復辨黃能。  </p>  <p align=\"center\">   <b>    <font color=\"#FF6600\">遊馬耳山</font>   </b>   <br />   茲山表東服，遠近瞻其名。合沓盡溟漲，渾渾連太清。   <br />   我來疑初伏，幽路無炎精。流水出溪盡，覆蘿搖風輕。   <br />   高深變氣候，俯仰暮天晴。入谷煙雨潤，登崖雲日明。   <br />   乾坤正含養，種植總滋榮。草樹皆秀色，雛麋亂新聲。   <br />   攀岩挹桂髓，洞穴拾瑤英。此地隱微徑，何人得長生。   <br />   宿心尚葛許，彌愿棲蓬瀛。太息宦名路，遲回忠孝情。   <br />   還丹昧遠術，養素慚幽貞。安得從此去，悠然升玉京。  </p>  <p align=\"center\">   <b>    <font color=\"#FF6600\">●●●趙載同遊焦湖夜歸作</font>   </b>   <br />   ●●將澤國，淜騰迎淮甸。東江輸大江，別流從此縣。   <br />   仙尉俯胜境，輕橈恣遊衍。自公暇有餘，微尚得所愿。   <br />   拈引間翰墨，風流盡歡宴。稍移井邑閒，始悅登眺便。   <br />   遙岫逢應接，連塘乍回轉。划然氣象分，萬頃行可見。   <br />   波中峰一點，雲際帆千片。浩歎無端涯，孰知蘊虛變。   <br />   往遊信不厭，畢景方未還。蘭●煙靄里，延緣蒲稗間。   <br />   勢隨風潮遠，心與●●閒。回見出浦月，雄光射東關。   <br />   悠然蓬壺事，●●●衰顏。安得傲吏隱，彌年寓茲山。  </p>  <p align=\"center\"> </p> "}