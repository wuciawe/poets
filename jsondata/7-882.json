{"id":"7-882","content":"   <div align=\"center\">   <span class=\"style1\">劉光祖</span>  </div>  <p align=\"center\">（1142～1222）字德修，簡州陽安人。登進士第。除劍南東川節度推官。淳熙五年   <br />   （1178）召對，論恢復事，除太學正。光宗時，為侍御史，極論道學所繫。徙太府   <br />   少卿，求去不已，除直秘閣潼川運判。後官至顯謨閣直學士。卒謚文節。光祖著有   <br />   後溪集十卷，《宋史本傳》傳於世。  </p>  <p align=\"center\">   <span class=\"style2\">洞仙歌‧荷花</span>   <br />   晚風收暑，小池塘荷淨。獨倚胡床酒初醒。   <br />   起徘徊、時有香氣吹來，雲藻亂，葉底遊魚動影。   <br />   空擎承露蓋，不見冰容，惆悵明妝曉鸞鏡。   <br />   後夜月涼時，月淡花低，幽夢覺、欲憑誰省。   <br />   且應記、臨流憑欄杆，便遙想，江南紅酣千頃。  </p>  <p align=\"center\">   <span class=\"style2\">鵲橋仙‧留別</span>   <br />   相逢一笑，又成相避，南雁歸時霜透。明朝人在短亭西，看舞袖、雙雙行酒。   <br />   歌聲此處，秋聲何處，幾度亂愁搔首。如何不寄一行書，有萬緒、千端別後。  </p>  <p align=\"center\">   <span class=\"style2\">昭君怨‧別恨</span>   <br />   人在醉鄉居住。記得舊曾來去。疏雨聽芭蕉。夢魂遙。   <br />   惆悵柳煙何處。目送落霞江浦。明夜月當樓。照人愁。  </p>  <p align=\"center\">   <span class=\"style2\">江城子‧梅花</span>   <br />   十分雪意卻成霜。暮雲黃。月微茫。只有梅花，依舊吐幽芳。   <br />   還喜無邊春信漏，疏影下，覓浮香。   <br />   才清端是紫薇郎。別鵷行。憶宮牆。夜半胡為，人與月交相。   <br />   君合召歸吾老矣，月隨去，照西廂。  </p>  <p align=\"center\">   <span class=\"style2\">長相思‧別意</span>   <br />   玉樽涼。玉人涼。若聽離歌須斷腸。休教成鬢霜。   <br />   畫橋西，畫橋東。有淚分明清漲同。如何留醉翁。  </p>  <p align=\"center\">   <span class=\"style2\">水調歌頭‧旅思</span>   <br />   客夢一回醒，三度碧梧秋。仰看今夕天上，河漢又西流。   <br />   早晚涼風過雁，驚落空階一葉，急雨鬧清溝。歸計休令暮，宵露浥征裘。   <br />   古來今，生老病，許多愁。那堪更說、無限功業鏡中羞。   <br />   只有青山高致，對此還論世事，舉白與君浮。送我一杯酒，誰起舞涼州。  </p>  <p align=\"center\">   <span class=\"style2\">臨江仙‧春思</span>   <br />   小院回廊春寂寂，晚來獨自閑行。畫簾東畔碧雲生。也知無雨，空滴枕邊聲。   <br />   一簇小桃開又落，低頭拾取紅英。東風相送忘相迎。梨花寒食，到得錦宮城。  </p>  <p align=\"center\">   <span class=\"style2\">臨江仙‧自詠</span>   <br />   我似萬山千里外，悠然一片歸雲。宮銜猶自帶云云。誰知前進士，已是故將軍。   <br />   閑坐閑行閑飲酒，閑拈閑字閑文。諸公留我笑紛紛。一枝簪寶髻，六幅舞羅裙。  </p>  <p align=\"center\">   <span class=\"style2\">踏莎行‧春暮</span>   <br />   掃徑花零，閉門春晚。恨長無奈東風短。起來消息探荼蘼，雪條玉蕊都開遍。   <br />   晚月魂清，夕陽香遠。故山別後誰拘管。多情於此更情多，一枝嗅罷還重撚。  </p>  <p align=\"center\">   <span class=\"style2\">醉落魄‧春日懷故山</span>   <br />   春風開者。一時還共春風謝。柳條送我今槐夏。不飲香醪，孤負人生也。   <br />   曲塘泉細幽琴寫。胡床滑簟應無價。日遲睡起簾鉤掛。何不歸歟，花竹秀而野。  </p>  <p align=\"center\">   <span class=\"style2\">沁園春‧壽晁帥七十</span>   <br />   畫戟如霜，綺疏如水，篆香漸微。向鶯花多處，青山袞袞，鷺鳧散後，落屑霏霏。   <br />   曾是鸞台金馬客，一場夢覺來人事非。多少話，付無心雲葉，自在閑飛。   <br />   想看燕鴻易感，幾度春往秋又歸。見黃餘露點，東坡菊賦，清傳雪片，處士梅詩。   <br />   向此年年開壽斝，算今古人生七十稀。歌嘯外，作皇朝遺老，名字輝輝。  </p> "}