{"id":"6-360","content":"   <center>   <font size=\"+3\" face=\"標楷體\">    <b>     <font color=\"#FF6600\">顧非熊</font>    </b>   </font>   <p>況之子。性滑稽，好凌轢，困舉場三十年。穆宗長慶中，登進士第，累    <br />    佐使府。大中間，為盱眙尉。慕父風，棄官隱茅山。   </p>   <p>    <b>     <font color=\"#FF6600\">秋日陝州道中作</font>    </b>    <br />    孤客秋風裡，驅車入陝西。關河午時路，村落一聲雞。    <br />    樹勢標秦遠，天形到岳低。誰知我名姓，來往自棲棲。   </p>   <p>    <b>     <font color=\"#FF6600\">經杭州</font>    </b>    <br />    郡郭繞江濆，人家近白雲。晚濤臨檻看，夜櫓隔城聞。    <br />    浦轉山初盡，虹斜雨未分。有誰知我意，心緒逐鷗群。   </p>   <p>    <b>     <font color=\"#FF6600\">經河中</font>    </b>    <br />    一望蒲城路，關河氣象雄。樓台山色裡，楊柳水聲中。    <br />    思起懷吳客，行斜向磧鴻。我來尋古跡，唯見舜祠風。   </p>   <p>    <b>     <font color=\"#FF6600\">送僧歸洞庭</font>    </b>    <br />    江山萬萬重，歸去指何峰。未入連雲寺，先齋越浪鐘。    <br />    島香回棧柏，秋蔭出庵松。若救吳人病，須降震澤龍。   </p>   <p>    <b>     <font color=\"#FF6600\">題覺真上人院</font>    </b>    <br />    長安車馬地，此院閉松聲。新罷九天講，舊曾諸岳行。    <br />    能詩因作偈，好客豈關名。約我中秋夜，同來看月明。   </p>   <p>    <b>     <font color=\"#FF6600\">寄太白無能禪師</font>    </b>    <br />    太白山中寺，師居最上方。獵人偷佛火，櫟鼠戲禪床。    <br />    定久衣塵積，行稀徑草長。有誰來問法，林杪過殘陽。   </p>   <p>    <b>     <font color=\"#FF6600\">舒州酬別侍御</font>    </b>    <br />    故交他郡見，下馬失愁容。執手向殘日，分襟在晚鐘。    <br />    鄉心隨皖水，客路過廬峰。眾惜君材器，何為滯所從。   </p>   <p>    <b>     <font color=\"#FF6600\">姚巖寺路懷友（一作桃巖懷賈島）</font>    </b>    <br />    路向姚巖寺，多行洞壑間。鶴聲連塢靜，溪色帶村閒。    <br />    疏葉秋前渚，斜陽雨外山。憐君不得見，詩思最相關。   </p>   <p>    <b>     <font color=\"#FF6600\">天河閣到啼猿閣即事</font>    </b>    <br />    萬壑褒中路，何層不架虛。濕雲和棧起，燋蘗帶畬餘。    <br />    巖狖牽垂果，湍禽接迸魚。每逢維艇處，塢裡有人居。   </p>   <p>    <b>     <font color=\"#FF6600\">夏日會修行段將軍宅</font>    </b>    <br />    愛君書院靜，莎覆蘚階濃。連穗古籐暗，領雛幽鳥重。    <br />    樽前迎遠客，林杪見晴峰。誰謂朱門內，雲山滿座逢。   </p>   <p>    <b>     <font color=\"#FF6600\">送杭州姚員外</font>    </b>    <br />    浙江江上郡，楊柳到時春。塹起背城雁，帆分向海人。    <br />    嶠雲侵寺吐，汀月隔樓新。靜理更何事，還應詠白蘋。   </p>   <p>    <b>     <font color=\"#FF6600\">送樸處士歸新羅</font>    </b>    <br />    少年離本國，今去已成翁。客夢孤舟裡，鄉山積水東。    <br />    鰲沈崩巨岸，龍鬥出遙空。學得中華語，將歸誰與同。   </p>   <p>    <b>     <font color=\"#FF6600\">送馬戴入山</font>    </b>    <br />    古木亂重重，何人識去蹤。斜陽收萬壑，圓月上三峰。    <br />    雲裡泉縈石，窗間鳥下松。唯應採藥客，時與此相逢。   </p>   <p>    <b>     <font color=\"#FF6600\">送喻鳧春歸江南</font>    </b>    <br />    去年登第客，今日及春歸。鶯影離秦馬，蓮香入楚衣。    <br />    里閭爭慶賀，親戚共光輝。唯我門前浦，苔應滿釣磯。   </p>   <p>    <b>     <font color=\"#FF6600\">送友人及第歸蘇州</font>    </b>    <br />    見君先得意，希我命還通。不道才堪並，多緣蹇共同。    <br />    鶴鳴荒苑內，魚躍夜潮中。若問家山路，知連震澤東。   </p>   <p>    <b>     <font color=\"#FF6600\">送皇甫司錄赴黔南幕</font>    </b>    <br />    黔南從事客，祿利先來饒。官受外台屈，家移一舸遙。    <br />    夜猿聲不斷，寒木葉微凋。遠別因多感，新郎倍寂寥。   </p>   <p>    <b>     <font color=\"#FF6600\">寄九華山費拾遺</font>    </b>    <br />    先生九華隱，鳥道隔塵埃。石室和雲住，山田引燒開。    <br />    久聞仙客降，高臥詔書來。一入深林去，人間更不回。   </p>   <p>    <b>     <font color=\"#FF6600\">雁</font>    </b>    <br />    逐暖來南國，迎寒背朔雲。下時波勢出，起處陣形分。    <br />    聲急奔前侶，行低續後群。何人寄書札，絕域可知聞。   </p>   <p>    <b>     <font color=\"#FF6600\">銅雀妓</font>    </b>    <br />    鴉散陵樹曉，筵開穗帳空。嬋娟寵休妒，歌舞怨來同。    <br />    往事與塵化，新愁生曲終。回軒葉正落，寂寞聽秋風。   </p>   <p>    <b>     <font color=\"#FF6600\">早秋雨夕</font>    </b>    <br />    貧居常寂寞，況復是秋天。黃葉如霜後，清風似水邊。    <br />    中宵疑有雁，當夕暫無蟬。就枕終難寐，殘燈滅又然。   </p>   <p>    <b>     <font color=\"#FF6600\">天津橋晚望</font>    </b>    <br />    晴登洛橋望，寒色古槐稀。流水東不息，翠華西未歸。    <br />    雲收中岳近，鐘出後宮微。回首禁門路，群鴉度落暉。   </p>   <p>    <b>     <font color=\"#FF6600\">月夜登王屋仙壇</font>    </b>    <br />    月臨峰頂壇，氣爽覺天寬。身去銀河近，衣沾玉露寒。    <br />    雲中日已赤，山外夜初殘。即此是仙境，惟愁再上難。   </p>   <p>    <b>     <font color=\"#FF6600\">下第後曉坐</font>    </b>    <br />    遠客滯都邑，老驚時節催。海邊身夢覺，枕上鼓聲來。    <br />    起見銀河沒，坐知閶闔開。何為此生內，終夜泣塵埃。   </p>   <p>    <b>     <font color=\"#FF6600\">下第後送友人不及</font>    </b>    <br />    失意經寒食，情偏感別離。來逢人已去，坐見柳空垂。    <br />    細雨飛黃鳥，新蒲長綠池。自傾相送酒，終不展愁眉。   </p>   <p>    <b>     <font color=\"#FF6600\">與無可宿輝公院</font>    </b>    <br />    夜僧同靜語，秋寺近嚴城。世路雖多梗，玄心各自明。    <br />    寒池清月彩，危閣聽林聲。倘許雙摩頂，隨緣萬劫生。   </p>   <p>    <b>     <font color=\"#FF6600\">題平陸縣亭</font>    </b>    <br />    孤亭臨峭岸，別有遠泉來。山與中條合，河逢一曲回。    <br />    夜聲多雁過，晚色亂雲開。卻自求僮僕，淹留莫謾催。   </p>   <p>    <b>     <font color=\"#FF6600\">題馬儒乂石門山居</font>    </b>    <br />    尋君石門隱，山近漸無青。鹿跡入柴戶，樹身穿草亭。    <br />    雲低收藥徑，苔惹取泉瓶。此地客難到，夜琴誰共聽。   </p>   <p>    <b>     <font color=\"#FF6600\">題春明門外鎮國禪院</font>    </b>    <br />    空門臨大道，師坐此中禪。過客自生敬，焚香惟默然。    <br />    書燈明象外，古木覆簷前。不得如馴鴿，人間萬慮牽。   </p>   <p>    <b>     <font color=\"#FF6600\">夏夜漢渚歸舟即事</font>    </b>    <br />    扁舟江瀨盡，歸路海山青。巨浸分圓象，危檣入眾星。    <br />    雨遙明電影，蜃曉識樓形。不是長遊客，那知造化靈。   </p>   <p>    <b>     <font color=\"#FF6600\">酬均州鄭使君見送歸茅山</font>    </b>    <br />    餞行詩意厚，惜別獨筵重。解纜城邊柳，還舟海上峰。    <br />    飲猿當瀨見，浴鳥帶槎逢。吏隱應難逐，為霖是蟄龍。   </p>   <p>    <b>     <font color=\"#FF6600\">成名後將歸茅山酬群公見送</font>    </b>    <br />    此名誰不得，人賀至公難。素業承家了，離筵去國歡。    <br />    暮天行雁斷，曉渡落潮寒。舊隱茅峰下，松根石上盤。   </p>   <p>    <b>     <font color=\"#FF6600\">酬陳摽評事喜及第與段何共貽</font>    </b>    <br />    至公平得意，自喜不因媒。榜入金門去，名從玉案來。    <br />    歡情聽鳥語，笑眼對花開。若擬華筵賀，當期醉百杯。   </p>   <p>    <b>     <font color=\"#FF6600\">關試後嘉會里聞蟬感懷呈主司</font>    </b>    <br />    昔聞驚節換，常抱異鄉愁。今聽當名遂，方歡上國遊。    <br />    吟才依樹午，風已報庭秋。並覺聲聲好，懷恩忽淚流。   </p>   <p>    <b>     <font color=\"#FF6600\">贈友人</font>    </b>    <br />    吾友昔同道，唯予今獨行。青雲期未遂，白髮鑷還生。    <br />    舊隱連江色，新春聞鳥聲。休明獨不遇，何計可歸耕。   </p>   <p>    <b>     <font color=\"#FF6600\">落第後贈同居友人</font>    </b>    <br />    有情天地內，多感是詩人。見月長憐夜，看花又惜春。    <br />    愁為終日客，閒過少年身。寂寞正相對，笙歌滿四鄰。   </p>   <p>    <b>     <font color=\"#FF6600\">冬日寄蔡先輩校書京</font>    </b>    <br />    弱冠下茅嶺，中年道不行。舊交因貴絕，新月對愁生。    <br />    旅思風飄葉，歸心雁過城。惟君知我苦，何異爨桐鳴。   </p>   <p>    <b>     <font color=\"#FF6600\">行經褒城寄興元姚從事</font>    </b>    <br />    往歲客龜城，同時聽鹿鳴。君兼蓮幕貴，我得桂枝榮。    <br />    棧閣危初盡，褒川路忽平。心期一壺酒，靜話別離情。   </p>   <p>    <b>     <font color=\"#FF6600\">下第後寄高山人</font>    </b>    <br />    我家堂屋前，仰視大茅巔。潭靜鳥聲異，地寒松色鮮。    <br />    人眠甕牖月，鹿飲竹門泉。多愧鄰高隱，無成又一年。   </p>   <p>    <b>     <font color=\"#FF6600\">寄紫閣無名新羅頭陀僧</font>    </b>    <br />    棕床已自檠，野宿更何營。大海誰同過，空山虎共行。    <br />    身心相外盡，鬢髮定中生。紫閣人來禮，無名便是名。   </p>   <p>    <b>     <font color=\"#FF6600\">送信州盧員外兼寄薛員外</font>    </b>    <br />    五馬弋陽行，分憂出禁城。粉闈移席近，茜旆越疆行。    <br />    德茂榮方漸，仁深瑞必呈。疲甿復何幸，前政已殘聲。   </p>   <p>    <b>     <font color=\"#FF6600\">送於中丞入回鶻</font>    </b>    <br />    風沙萬里行，邊色看雙旌。去展中華禮，將安外國情。    <br />    朝衣驚異俗，牙帳見新正。料得歸來路，春深草未生。   </p>   <p>    <b>     <font color=\"#FF6600\">送李廓侍御赴劍南</font>    </b>    <br />    鳥道見狼煙，元戎正急賢。圖書借朋友，吟詠入戈鋋。    <br />    山色城池近，江聲鼓角連。不應誇戰勝，知在檄蠻篇。   </p>   <p>    <b>     <font color=\"#FF6600\">送友人歸漢陽</font>    </b>    <br />    樽前別楚客，雲水思縈迴。秦野春將盡，商山花不開。    <br />    鷗驚帆乍起，虹見雨初來。自有歸期在，蟬聲處處催。   </p>   <p>    <b>     <font color=\"#FF6600\">送造微上人歸淮南覲兄</font>    </b>    <br />    到家方坐夏，柳巷對兄禪。雨斷蕪城路，虹分建鄴天。    <br />    赴齋隨野鶴，迎水上漁船。終擬歸何處，三湘思渺然。   </p>   <p>    <b>     <font color=\"#FF6600\">賦得江邊柳送陳許郭員外</font>    </b>    <br />    拂水復含煙，行分古岸邊。春風正搖落，客思共悠然。    <br />    絮急頻縈水，根靈復繫船。微陰覆離岸，只此醉昏眠。   </p>   <p>    <b>     <font color=\"#FF6600\">武宗輓歌詞二首</font>    </b>    <br />    睿略皇威遠，英風帝業開。竹林方受位，薤露忽興哀。    <br />    靜塞妖星落，和戎貴主回。龍髯不可附，空見望仙台。    <br />    蒼生期漸泰，皇道欲中興。國用銷靈像，農功復冗僧。    <br />    冕旒辭北闕，歌舞怨西陵。惟有金莖石，長宵對玉繩。   </p>   <p>    <b>     <font color=\"#FF6600\">會中賦得新年</font>    </b>    <br />    萬古如昨日，一年加一晨。暗生無限事，潛老幾多人。    <br />    歸路舊侶盡，故鄉回雁新。那堪獨惆悵，猶是白衣身。   </p>   <p>    <b>     <font color=\"#FF6600\">斜谷郵亭玩海棠花</font>    </b>    <br />    忽識海棠花，令人只歎嗟。艷繁惟共笑，香近試堪誇。    <br />    駐騎忘山險，持杯任日斜。何川是多處，應繞羽人家。   </p>   <p>    <b>     <font color=\"#FF6600\">萬年厲員外宅殘菊</font>    </b>    <br />    才過重陽後，人心已為殘。近霜須苦惜，帶蝶更宜看。    <br />    色減頻經雨，香銷恐漸寒。今朝陶令宅，不醉卻應難。   </p>   <p>    <b>     <font color=\"#FF6600\">題永福寺臨淮亭（亭即司馬復明府所置）</font>    </b>    <br />    淮上前朝寺，因公始建亭。雖無山可望，多有鶴堪聽。    <br />    引客閒垂釣，看僧靜灌瓶。帶潮秋見月，隔竹曉聞經。    <br />    水氣侵衣冷，蘋風入座馨。路逢沙獺上，船值海人停。    <br />    砧杵鳴孤戍，烏鳶下遠汀。連波芳草闊，極目暮天青。    <br />    創置嗟心匠，幽棲得地形。常來勸農事，賴此近郊坰。   </p>   <p>    <b>     <font color=\"#FF6600\">陳情上鄭主司</font>    </b>    <br />    登第久無緣，歸情思渺然。藝慚公道日，身賤太平年。    <br />    未識笙歌樂，虛逢歲月遷。羈懷吟獨苦，愁眼愧花妍。    <br />    求達非榮己，修辭欲繼先。秦城春十二，吳苑路三千。    <br />    茅屋山嵐入，柴門海浪連。遙心猶送雁，歸夢不離船。    <br />    時節思家夜，風霜作客天。庭闈乖旦暮，兄弟阻團圓。    <br />    朝乏新知己，村荒舊業田。受恩期望外，效死誓生前。    <br />    願察為裘意，彷徉和角篇。懇情今吐盡，萬一冀哀憐。   </p>   <p>    <b>     <font color=\"#FF6600\">長安清明言懷</font>    </b>    <br />    明時帝里遇清明，還逐遊人出禁城。九陌芳菲鶯自囀，萬家車馬雨初晴。    <br />    客中下第逢今日，愁裡看花厭此生。春色來年誰是主，不堪憔悴更無成。   </p>   <p>    <b>     <font color=\"#FF6600\">出塞即事二首</font>    </b>    <br />    塞山行盡到烏延，萬頃沙堆見極邊。河上月沉鴻雁起，磧中風度犬羊膻。    <br />    席箕草斷城池外，護柳花開帳幕前。此處遊人堪下淚，更聞終日望狼煙。   </p>   <p>賀蘭山便是戎疆，此去蕭關路幾荒。無限城池非漢界，幾多人物在胡鄉。    <br />    諸侯持節望吾土，男子生身負我唐。回望風光成異域，誰能獻計復河湟。   </p>   <p>    <b>     <font color=\"#FF6600\">送李相公昭義平復起彼宣慰員外副行</font>    </b>    <br />    天井雖收寇未平，所司促戰急王程。曉馳雲騎穿花去，夜與星郎帶月行。    <br />    新詠盡題關外事，故鄉因過洛陽城。時逢寒食遊人識，竟說從來有大名。   </p>   <p>    <b>     <font color=\"#FF6600\">送從叔尉澠池</font>    </b>    <br />    同登科第皆清列，尚愛東畿一尉閒。雖有田園供海畔，且無宗黨在朝班。    <br />    甘貧只為心知道，晚達多緣性好山。白首青衫猶未換，又騎羸馬出函關。   </p>   <p>    <b>     <font color=\"#FF6600\">哭韓將軍</font>    </b>    <br />    將軍不復見儀形，笑語隨風入杳冥。戰馬舊騎嘶引葬，歌姬新嫁哭辭靈。    <br />    功勳客問求為志，服玩僧收與轉經。寂寞一家春色裡，百花開落滿山庭。   </p>   <p>    <b>     <font color=\"#FF6600\">崔卿雙白鷺</font>    </b>    <br />    朝客高清愛水禽，綠波雙鷺在園林。立當風裡絲搖急，步繞池邊字印深。    <br />    刷羽競生堪畫勢，依泉各有取魚心。我鄉多傍門前見，坐覺煙波思不禁。   </p>   <p>    <b>     <font color=\"#FF6600\">子夜夏秋二曲</font>    </b>    <br />    相持薄羅扇，綠樹聽鳴蜩。君筵呈妙舞，香汗濕鮫綃。    <br />    銀床梧葉下，便覺漏聲長。露砌蛩吟切，那憐白苧涼。   </p>   <p>    <b>     <font color=\"#FF6600\">關山月</font>    </b>    <br />    海上清光發，邊營照轉淒。深閨此宵夢，帶月過遼西。   </p>   <p>    <b>     <font color=\"#FF6600\">採蓮詞</font>    </b>    <br />    纖手折芙蕖，花灑羅衫濕。女伴喚回船，前溪風浪急。   </p>   <p>    <b>     <font color=\"#FF6600\">秋月夜</font>    </b>    <br />    旅雁迎風度，階翻月露華。砧聲鳴夜永，江上幾多家。   </p>   <p>    <b>     <font color=\"#FF6600\">登樓</font>    </b>    <br />    登樓一南望，淮樹楚山連。見雁無書寄，歸吳定此年。   </p>   <p>    <b>     <font color=\"#FF6600\">閶門書感</font>    </b>    <br />    鳧鷖踏波舞，樹色接橫塘。遠近蘼蕪綠，吳宮總夕陽。   </p>   <p>    <b>     <font color=\"#FF6600\">送內鄉張主簿赴任</font>    </b>    <br />    松窗久是餐霞客，山縣新為主印官。混俗故來分利祿，不教長作異人看。   </p>   <p>    <b>     <font color=\"#FF6600\">瓜洲送朱萬言</font>    </b>    <br />    渡頭風晚葉飛頻，君去還吳我入秦。雙淚別家猶未斷，不堪仍送故鄉人。   </p>   <p>    <b>     <font color=\"#FF6600\">秋夜長安病後作</font>    </b>    <br />    秋中帝里經旬雨，晴後蟬聲更不聞。牢落閒庭新病起，故鄉南去雁成群。   </p>   <p>    <b>     <font color=\"#FF6600\">題王使君片石</font>    </b>    <br />    勢似孤峰一片成，坐來疑有白雲生。主人莫怪慇勤看，遠客長懷舊隱情。   </p>   <p>    <b>     <font color=\"#FF6600\">暮春早起</font>    </b>    <br />    柳梢暗露滴清晨，簾下偏驚獨起人。鶗鷢數聲花漸落，園林是處總殘春。   </p>   <p>    <b>     <font color=\"#FF6600\">途次懷歸</font>    </b>    <br />    隴頭禾偃乳烏飛，兀倚征鞍倍憶歸。正值江南新釀熟，可容閒卻老萊衣。   </p>   <p>    <b>     <font color=\"#FF6600\">寄陸隱君</font>    </b>    <br />    相思迢遞隔重城，鳥散階前竹塢清。定擬秋涼過南崦，長松石上聽泉聲。   </p>   <p>    <b>     <font color=\"#FF6600\">寄吳山淨上人</font>    </b>    <br />    憶共蒲團話夜鐘，別來落葉閟行蹤。遙知黛色秋常玩，住向靈巖第幾峰。   </p>   <p>    <b>     <font color=\"#FF6600\">送徐五綸南行過吳</font>    </b>    <br />    吳門東去路三千，到得閶門暫泊船。老父出迎應倒屣，貧居江上信誰傳。   </p>  </center> "}