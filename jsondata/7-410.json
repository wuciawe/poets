{"id":"7-410","content":"   <div align=\"center\">   <span class=\"style1\">徐經孫</span>  </div>  <p align=\"center\">（1192～1273）字仲立，初名子柔，豐城人。寶慶二年（1226）第進士，授瀏   <br />   陽主簿。累遷太子左庶子，太子詹事，敷陳經義，隨事啟迪。景定三年（1262   <br />   ）春雷，詔求直言。經孫奏年來忠讜之氣，鬱不得行，上帝降鑒，假雷以鳴。   <br />   人謂切中時病。累官翰林學士知制誥。公田議起，經孫極論不便，忤賈似道，   <br />   罷歸。家在洪、撫之間，有山方正，因號矩山。閑居十餘年，卒。諡文惠。  </p>  <p align=\"center\">   <span class=\"style2\">水調歌頭‧致仕得請</span>   <br />   客問矩山老，何事得優遊。追數平生出處，為客賦歌頭。   <br />   三十五時僥倖，四十三年仕宦，七十●歸休。頂踵皆君賜，天地德難酬。   <br />   書數冊，棋兩局，酒三甌。此是日中受用，誰劣又誰優。   <br />   寒則擁爐曝背，暖則尋花問柳，乘輿狎沙鷗。知足又知止，客亦許之不。  </p>  <p align=\"center\">   <span class=\"style2\">百字令</span>   <br />   八旬加二，荷君天垂祐，扶持老拙。目送新來簷外燕，手揀好花輕折。   <br />   比似去年，十分強健，日看朱詩說。篇三百五，歲前盡有披閱。   <br />   天教兩子供官，一男留養，左右相娛悅。五見孫枝三拜授，童冠參差袍笏。   <br />   四侍鼇峰，拏舟在即，次五今圓月。曾孫淳老，想能隨叔嬉劣。  </p>  <p align=\"center\">   <span class=\"style2\">哨遍</span>   <br />   江山風月，耳目聲色。取之無禁，用之不竭。   <br />   造物之無盡藏，月白風清，有客有酒。踞虎登龍，放舟中流。   <br />   聽其所止而休焉。歸去來兮，昨非今是。舊菊都荒，新松老矣。   <br />   吾年今已如此。歸去來兮，忘我忘世。草木欣榮，幽人感此。吾生行且休矣。  </p>  <p align=\"center\">   <span class=\"style2\">乳燕飛</span>   <br />   一雨炎●洗。似天知、溪山佳處，玳筵珠履。   <br />   六十年前今朝慶，門左桑弧蓬矢。   <br />   也似恁、郁蔥佳氣。綠鬢童顏春未老，問壽星、模樣君真是。新甲子，從頭起。   <br />   應門有子能承志。總人間、皺眉底事，不關君耳。   <br />   看不日孫枝毓秀，袞袞教人滿意。   <br />   更又報、門欄多喜。飽受人生真富貴，便蟠桃、三熟堪彈指。知幾個，千秋歲。  </p>  <p align=\"center\">   <span class=\"style2\">鷓鴣天</span>   <br />   安分隨緣事事宜。平生快活過年時。長歌赤壁東坡賦，又詠歸來元亮詞。   <br />   開八擾，望期頤。人生如此古猶稀。香飄金粟如來供，歲歲今朝薦酒卮。   <br />  </p> "}