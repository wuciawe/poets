{"id":"6-4","content":"   <center>   <b>    <font face=\"標楷體\" size=\"+3\" color=\"#FF6600\">于濆</font>   </b>   <p>字子漪，咸通進士，終泗州判官。</p>   <p>    <b>     <font color=\"#FF6600\">青樓曲</font>    </b>    <br />    青樓臨大道，一上一回老。所思終不來，極目傷春草。   </p>   <p>    <b>     <font color=\"#FF6600\">塞下曲</font>    </b>    <br />    紫塞曉屯兵，黃沙披甲臥。戰鼓聲未齊，烏鳶已相賀。    <br />    燕然山上雲，半是離鄉魂。衛霍待富貴，豈能無乾坤。   </p>   <p>    <b>     <font color=\"#FF6600\">山村曉思</font>    </b>    <br />    開門省禾黍，鄰翁水頭住。今朝南澗波，昨夜西川雨。    <br />    牧童披短蓑，腰笛期煙渚。不問水邊人，騎牛傍山去。   </p>   <p>    <b>     <font color=\"#FF6600\">馬嵬驛</font>    </b>    <br />    常經馬嵬驛，見說坡前客。一從屠貴妃，生女愁傾國。    <br />    是日芙蓉花，不如秋草色。當時嫁匹夫，不妨得頭白。   </p>   <p>    <b>     <font color=\"#FF6600\">苦辛吟</font>    </b>    <br />    壟上扶犁兒，手種腹長饑。窗下拋梭女，手織身無衣。    <br />    我願燕趙姝，化為嫫母姿。一笑不值錢，自然家國肥。   </p>   <p>    <b>     <font color=\"#FF6600\">野蠶</font>    </b>    <br />    野蠶食青桑，吐絲亦成繭。無功及生人，何異偷飽暖。    <br />    我願均爾絲，化為寒者衣。   </p>   <p>    <b>     <font color=\"#FF6600\">秦原覽古</font>    </b>    <br />    耕者戮力地，龍虎曾角逐。火德道將亨，夜逢蛇母哭。    <br />    昔日望夷宮，是處尋桑谷。漢祖竟為龍，趙高徒指鹿。    <br />    當時行路人，已合傷心目。漢祚又千年，秦原草還綠。   </p>   <p>    <b>     <font color=\"#FF6600\">古宴曲</font>    </b>    <br />    雉扇合蓬萊，朝車回紫陌。重門集嘶馬，言宴金張宅。    <br />    燕娥奉卮酒，低鬟若無力。十戶手胼胝，鳳凰釵一隻。    <br />    高樓齊下視，日照羅衣色。笑指負薪人，不信生中國。   </p>   <p>    <b>     <font color=\"#FF6600\">南越謠</font>    </b>    <br />    迢迢東南天，巨浸無津壖。雄風捲昏霧，干戈滿樓船。    <br />    此時尉佗心，兒童待幽燕。三寸陸賈舌，萬里漢山川。    <br />    若令交趾貨，盡生虞芮田。天意苟如此，遐人誰肯憐。   </p>   <p>    <b>     <font color=\"#FF6600\">述己歎</font>    </b>    <br />    不長不成人，及長老逼身。履善本求樂，及善尤苦辛。    <br />    如何幽并兒，一箭取功勳。   </p>   <p>    <b>     <font color=\"#FF6600\">遼陽行</font>    </b>    <br />    遼陽在何處，妾欲隨君去。義合齊死生，本不誇機杼。    <br />    誰能守空閨，虛問遼陽路。   </p>   <p>    <b>     <font color=\"#FF6600\">旅館秋思</font>    </b>    <br />    旅館坐孤寂，出門成苦吟。何事覺歸晚，黃花秋意深。    <br />    寒蝶戀衰草，軫我離鄉心。更見庭前樹，南枝巢宿禽。   </p>   <p>    <b>     <font color=\"#FF6600\">長城</font>    </b>    <br />    秦皇豈無德，蒙氏非不武。豈將版築功，萬里遮胡虜。    <br />    團沙世所難，作壘明知苦。死者倍堪傷，殭屍猶抱杵。    <br />    十年居上郡，四海誰為主。縱使骨為塵，冤名不入土。   </p>   <p>    <b>     <font color=\"#FF6600\">田翁歎</font>    </b>    <br />    手植千樹桑，文杏作中梁。頻年徭役重，盡屬富家郎。    <br />    富家田業廣，用此買金章。昨日門前過，軒車滿垂楊。    <br />    歸來說向家，兒孫竟咨嗟。不見千樹桑，一浦芙蓉花。   </p>   <p>    <b>     <font color=\"#FF6600\">沙場夜</font>    </b>    <br />    城上更聲發，城下杵聲歇。征人燒斷蓬，對泣沙中月。    <br />    耕牛朝挽甲，戰馬夜銜鐵。士卒浣戎衣，交河水為血。    <br />    輕裘兩都客，洞房愁宿別。何況遠辭家，生死猶未決。   </p>   <p>    <b>     <font color=\"#FF6600\">里中女</font>    </b>    <br />    吾聞池中魚，不識海水深。吾聞桑下女，不識華堂陰。    <br />    貧窗苦機杼，富家鳴杵砧。天與雙明眸，只教識蒿簪。    <br />    徒惜越娃貌，亦蘊韓娥音。珠玉不到眼，遂無奢侈心。    <br />    豈知趙飛燕，滿髻釵黃金。   </p>   <p>    <b>     <font color=\"#FF6600\">寒食</font>    </b>    <br />    二月野中芳，凡花亦能香。素娥哭新塚，樵柯鳴柔桑。    <br />    田父引黃犬，尋狐上高岡。墳前呼犬歸，不知頭似霜。   </p>   <p>    <b>     <font color=\"#FF6600\">邊遊錄戍卒言</font>    </b>    <br />    二十屬盧龍，三十防沙漠。平生愛功業，不覺從軍惡。    <br />    今來客鬢改，知學彎弓錯。赤肉痛金瘡，他人成衛霍。    <br />    目斷望君門，君門苦寥廓。   </p>   <p>    <b>     <font color=\"#FF6600\">古征戰</font>    </b>    <br />    高峰凌青冥，深穴萬丈坑。皇天自山谷，焉得人心平。    <br />    齊魯足兵甲，燕趙多娉婷。仍聞麗水中，日日黃金生。    <br />    苟非夷齊心，豈得無戰爭。   </p>   <p>    <b>     <font color=\"#FF6600\">山村叟</font>    </b>    <br />    古鑿巖居人，一廛稱有產。雖沾巾覆形，不及貴門犬。    <br />    驅牛耕白石，課女經黃繭。歲暮霜霰濃，畫樓人飽暖。   </p>   <p>    <b>     <font color=\"#FF6600\">戍客南歸</font>    </b>    <br />    北別黃榆塞，南歸白雲鄉。孤舟下彭蠡，楚月沈滄浪。    <br />    為子惜功業，滿身刀箭瘡。莫渡汨羅水，回君忠孝腸。   </p>   <p>    <b>     <font color=\"#FF6600\">經館娃宮</font>    </b>    <br />    館娃宮畔顧，國變生嬌妒。勾踐膽未嘗，夫差心已誤。    <br />    吳亡甘已矣，越勝今何處。當時二國君，一種江邊墓。   </p>   <p>    <b>     <font color=\"#FF6600\">村居晏起</font>    </b>    <br />    村舍少聞事，日高猶閉關。起來花滿地，戴勝鳴桑間。    <br />    居安即永業，何者為故山。朱門與蓬戶，六十頭盡斑。   </p>   <p>    <b>     <font color=\"#FF6600\">感懷</font>    </b>    <br />    採薇易為山，何必登首陽。濯纓易為水，何必泛滄浪。    <br />    貴崇已難慕，諂笑何所長。東堂桂欲空，猶有收螢光。   </p>   <p>    <b>     <font color=\"#FF6600\">金谷感懷</font>    </b>    <br />    黃金驕石崇，與晉爭國力。更欲住人間，一日買不得。    <br />    行為忠信主，身是文章宅。四者俱不聞，空傳墮樓客。   </p>   <p>    <b>     <font color=\"#FF6600\">恨從軍</font>    </b>    <br />    不嫁白衫兒，愛君新紫衣。早知遽相別，何用假光輝。    <br />    已聞都萬騎，又道出重圍。一軸金裝字，致君終不歸。   </p>   <p>    <b>     <font color=\"#FF6600\">燒金曲</font>    </b>    <br />    天壽畏不永，燒金希長年。積土培枯根，自謂松柏堅。    <br />    南陌試腰褭，西樓歌嬋娟。豈知蔓草中，日日開夜泉。   </p>   <p>    <b>     <font color=\"#FF6600\">子從軍</font>    </b>    <br />    男作鄉中丁，女作鄉男婦。南村與北里，日日見父母。    <br />    豈似從軍兒，一去便白首。何當鑄劍戟，盡得丁男力。   </p>   <p>    <b>     <font color=\"#FF6600\">越溪女</font>    </b>    <br />    會稽山上雲，化作越溪人。枉破吳王國，徒為西子身。    <br />    江邊浣紗伴，黃金扼雙腕。倏忽不相期，思傾趙飛燕。    <br />    妾家基業薄，空有如花面。嫁盡綠窗人，獨自盤金線。   </p>   <p>    <b>     <font color=\"#FF6600\">巫山高</font>    </b>    <br />    何山無朝雲，彼雲亦悠揚。何山無暮雨，彼雨亦蒼茫。    <br />    宋玉恃才者，恁虛構高唐。自垂文賦名，荒淫歸楚襄。    <br />    峨峨十二峰，永作妖鬼鄉。   </p>   <p>    <b>     <font color=\"#FF6600\">織素謠</font>    </b>    <br />    貧女苦筋力，繰絲夜夜織。萬梭為一素，世重韓娥色。    <br />    五侯初買笑，建章方落籍。一曲古涼州，六親長血食。    <br />    勸爾畫長眉，學歌飽親戚。   </p>   <p>    <b>     <font color=\"#FF6600\">擬古諷</font>    </b>    <br />    洛陽大道傍，甲第何深邃。南畝無一廛，東園有餘地。    <br />    春溪化桃李，秋沼生荷芰。草木本無情，此時如有為。    <br />    旱苗當壟死，流水資嘉致。余心甘至愚，不會皇天意。   </p>   <p>    <b>     <font color=\"#FF6600\">贈太行開路者</font>    </b>    <br />    手斸太行山，心齊太行巔。斸盡太行險，君心更摩天。    <br />    何如回苦辛，自鑿東皋田。   </p>   <p>    <b>     <font color=\"#FF6600\">戍卒傷春</font>    </b>    <br />    連年戍邊塞，過卻芳菲節。東風氣力盡，不減陰山雪。    <br />    蕭條柳一株，南枝葉微發。為帶故鄉情，依依藉攀折。    <br />    晚風吹磧沙，夜淚啼鄉月。凌煙閣上人，未必皆忠烈。   </p>   <p>    <b>     <font color=\"#FF6600\">富農詩</font>    </b>    <br />    長聞鄉人語，此家勝良賈。骨肉化饑魂，倉中有飽鼠。    <br />    青春滿桑柘，旦夕鳴機杼。秋風一夜來，纍纍聞砧杵。    <br />    西鄰有原憲，蓬蒿繞環堵。自樂固窮心，天意在何處。    <br />    當門見堆子，已作桑田主。安得四海中，盡為虞芮土。   </p>   <p>    <b>     <font color=\"#FF6600\">早發</font>    </b>    <br />    綠野含曙光，東北雲如茜。棲鴉林際起，落月水中見。    <br />    此身何自苦，日日凌霜霰。流蘇帳裡人，猶在陽台畔。   </p>   <p>    <b>     <font color=\"#FF6600\">季夏逢朝客</font>    </b>    <br />    滻水桃李熟，杜曲芙蓉老。九天休沐歸，腰玉垂楊道。    <br />    避路回綺羅，迎風嘶騕褭。豈知山谷中，日日吹瑤草。   </p>   <p>    <b>     <font color=\"#FF6600\">隴頭水</font>    </b>    <br />    行人何彷徨，隴頭水嗚咽。寒沙戰鬼愁，白骨風霜切。    <br />    薄日朦朧秋，怨氣陰雲結。殺成邊將名，名著生靈滅。   </p>   <p>    <b>     <font color=\"#FF6600\">古別離</font>    </b>    <br />    入室少情意，出門多路岐。黃鶴有歸日，蕩子無還時。    <br />    人誰無分命，妾身何太奇。君為東南風，妾作西北枝。    <br />    青樓鄰里婦，終年畫長眉。自倚對良匹，笑妾空羅幃。   </p>   <p>郎本東家兒，妾本西家女。對門中道間，終謂無離阻。    <br />    豈知中道間，遣作空閨主。自是愛封侯，非關備胡虜。    <br />    知子去從軍，何處無良人。   </p>   <p>    <b>     <font color=\"#FF6600\">擬古意</font>    </b>    <br />    白玉若無玷，花顏須及時。國色久在室，良媒亦生疑。    <br />    鴉鬟未成髻，鸞鏡徒相知。翻慚效顰者，卻笑從人遲。   </p>   <p>    <b>     <font color=\"#FF6600\">隴頭吟</font>    </b>    <br />    借問隴頭水，終年恨何事。深疑嗚咽聲，中有征人淚。    <br />    自古蘊長策，況我非才智。無計謝潺湲，一宵空不寐。   </p>   <p>    <b>     <font color=\"#FF6600\">思歸引</font>    </b>    <br />    不耕南畝田，為愛東堂桂。身同樹上花，一落又經歲。    <br />    交親日相薄，知己恩潛替。日開十二門，自是無歸計。   </p>   <p>    <b>     <font color=\"#FF6600\">秦富人</font>    </b>    <br />    高高起華堂，遠遠引流水。糞土視金珍，猶嫌未奢侈。    <br />    陋巷滿蓬蒿，誰憐有顏子。   </p>   <p>    <b>     <font color=\"#FF6600\">對花（一作武瓘詩，題云感事）</font>    </b>    <br />    花開蝶滿枝，花落蝶還稀。惟有舊巢燕，主人貧亦歸。   </p>   <p>    <b>     <font color=\"#FF6600\">宮怨</font>    </b>    <br />    妾家望江口，少年家財厚。臨江起珠樓，不賣文君酒。    <br />    當年樂貞獨，巢燕時為友。父兄未許人，畏妾事姑舅。    <br />    西牆鄰宋玉，窺見妾眉宇。一旦及天聰，恩光生戶牖。    <br />    謂言入漢宮，富貴可長久。君王縱有情，不奈陳皇后。    <br />    誰憐頰似桃，孰知腰勝柳。今日在長門，從來不如醜。    <br />   </p>  </center> "}