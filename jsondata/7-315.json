{"id":"7-315","content":"   <div align=\"center\">   <span class=\"style1\">卓田</span>  </div>  <p align=\"center\">（1203年前後在世）字稼翁，號西山，建陽人。</p>  <p align=\"center\">   <span class=\"style2\">好事近‧三衢買舟</span>   <br />   奏賦謁金門，行盡雲山無數。尚有江天一半，買扁舟東去。   <br />   波神眼底識英雄，閣住半空雨。喚起一帆風力，去青天尺五。  </p>  <p align=\"center\">   <span class=\"style2\">昭君怨‧送人赴上庠</span>   <br />   千里功名岐路。幾緉英雄草屨，八座與三台。個中來。   <br />   壯士寸心如鐵。有淚不沾離別。劍未斬樓蘭。莫空還。  </p>  <p align=\"center\">   <span class=\"style2\">品令‧新秋</span>   <br />   立秋十日，早露出新涼麵。斜風急雨，戰退炎光一半。月上紗窗，疑是廣寒宮殿。   <br />   無端宋玉，撩亂生悲怨。一年好處，都被秋光佔斷。你且思量，今夜怎生消遣。  </p>  <p align=\"center\">   <span class=\"style2\">眼兒媚‧題蘇小樓</span>   <br />   丈夫只手把吳鉤。能斷萬人頭。如何鐵石，打作心肺，卻為花柔。   <br />   嘗觀項籍並劉季，一怒世人愁。只因撞著，虞姬戚氏，豪傑都休。  </p>  <p align=\"center\">   <span class=\"style2\">酹江月‧壽詹守生日在武夷設醮</span>   <br />   武夷山字，日使君銜上，新來帶得。便覺閑中多勝事，滿眼煙霞泉石。   <br />   雲捲塵勞，風生芒竹，去作山中客。曉壇朝罷，自然五福天錫。   <br />   當此孤天懸門，步虛聲遠，直透雲霄碧。替卻燕姬皓齒，洗盡人間箏笛。   <br />   九曲溪深，千岩壁峭，大壽應難匹。輯車有待，日邊飛下消息。  </p>  <p align=\"center\">   <span class=\"style2\">沁園春‧慶友人陳碧山</span>   <br />   才大文豪，朱有暗裡，今須點頭。奈蘭宮一跌，槐黃時候。銀袍逐浪，韋帶隨流。   <br />   過盡鶴書，閱周鶚表，必竟都無名字留。空長恨，蕡終不第，齒且先侯。   <br />   休愁。有路堪由。最喜徐卿百不憂。正椿松未老，芝蘭競秀，奇毛雛鳳，騂角犁牛。   <br />   漢殿少年，新豐逆旅，豈肯卑微名位休。行將見，長沙召賈，御史除周。  </p>  <p align=\"center\">   <span class=\"style2\">滿庭芳‧壽富者‧三月十八</span>   <br />   柳暗千株，蓂翻三莢，當年神岳生申。畫堂慶會，今日賀生辰。   <br />   寶鴨檀煙薰馥，頌椒觴、醽醁頻斟。殷勤勸，歌喉宛轉，恣樂醉紅裙。   <br />   榮華兼富貴，如君素享，勝似簪纓。雖田彭倚頓，未足多稱。   <br />   好是錢流地上，倉箱積、賑濟饑貧。多陰德，子孫昌盛，指日綠袍新。  </p> "}