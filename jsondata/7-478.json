{"id":"7-478","content":"   <div align=\"center\">   <span class=\"style1\">郭應祥</span>  </div>  <p align=\"center\">（約1224年前後在世）字承禧，臨江人。嘉定間進士。官楚、越間。</p>  <p align=\"center\">   <span class=\"style2\">萬年歡‧瑞慶節</span>   <br />   佳氣蔥蔥，望長安日下，鸞鶴翔舞。天祐皇家，當年挺生真主。   <br />   令節標名瑞度，曾未數、電樞虹渚。人都道，福若高宗，太平賽過仁祖。   <br />   需雲燕錫廣宇。有霓旌絳節，西極金母。   <br />   笑捧蟠桃，更酌九霞清醑，持向兩宮三殿，願歲歲、此觴同舉。   <br />   南山壽、海算沙量，定應高出前古。  </p>  <p align=\"center\">   <span class=\"style2\">菩薩蠻‧喜雪</span>   <br />   當年瑞雪多盈尺。今年僅有些兒白。天欲兆豐年。須教趁臘前。   <br />   南枝初破萼。風味渾如昨。快與瀉銀瓶。寒醅醉易醒。  </p>  <p align=\"center\">   <span class=\"style2\">菩薩蠻‧施尉生日</span>   <br />   開禧三月初逢九。持杯來慶梅仙壽。警捕恰三年。四封人宴然。   <br />   政成應不日。去作朝京客。陰德合長生。休看三住銘。  </p>  <p align=\"center\">   <span class=\"style2\">菩薩蠻‧立春日</span>   <br />   雪銷未久寒猶力。霜華特地催晴色。殘臘尚餘旬。隔年先見春。   <br />   獨憐霜點鬢。羞戴銀幡勝。百里欲熙然，今年強去年。  </p>  <p align=\"center\">   <span class=\"style2\">菩薩蠻‧同僚友泛舟作</span>   <br />   泉江三遇昌陽節。棹歌還向中流發。急槳更輕繞。看誰奪得標。   <br />   明年歸紫淦。尚憶舟同泛。應有舊雙鬟，能謳菩薩蠻。  </p>  <p align=\"center\">   <span class=\"style2\">菩薩蠻‧六月十三日，同官攜具，以予被薦</span>   <br />   轉頭又是清秋近。晚風淅淅涼猶嫩。多謝客攜觴。空慚畫餅章。   <br />   中亭明月可。未要親燈火。十閱望舒圓。歸期在眼前。  </p>  <p align=\"center\">   <span class=\"style2\">菩薩蠻‧丁卯壽李嗣宗</span>   <br />   去年持酒為君壽。勸君快上懸車奏。通籍已金閨。腰銀袍亦緋。   <br />   壺中閑日月。自有長生訣。父子弟兄賢，一門行地仙。  </p>  <p align=\"center\">   <span class=\"style2\">菩薩蠻‧去歲壽李嗣立</span>   <br />   誕辰遲似秋三日。草堂已有新涼入。鬢綠未全霜。欣然把一觴。   <br />   吟松新納祿。共用清閒福。兩個老人星。君家難弟兄。  </p>  <p align=\"center\">   <span class=\"style2\">菩薩蠻</span>   <br />   牡丹已過酴醾謝。那堪風雨連朝夜。底事最堪悲。春歸人未歸。   <br />   春宜留取住。人卻推將去。早晚遂江濱。歡然誇尹新。  </p>  <p align=\"center\">   <span class=\"style2\">菩薩蠻‧丁卯八月九日鵬飛集作</span>   <br />   秋堂積雨新涼入。今宵雅趁鵬飛集。勁翮會高風。功名欬唾中。   <br />   筆頭元有准。快寫平生蘊。何日捷書來。重陽把一杯。  </p>  <p align=\"center\">   <span class=\"style2\">菩薩蠻‧三月六日靜勝小集</span>   <br />   去年今日遊稽古。斕斑曾著萊衣舞。四世共團欒。津然一笑歡。   <br />   歸期今不遠。孥累俱先遣。猶有社中人。相從寂寞濱。  </p>  <p align=\"center\">   <span class=\"style2\">菩薩蠻‧餞太夫人之南豐</span>   <br />   修途六月清無暑。潘輿穩向盱南去。喜氣已津津。平反一笑春。   <br />   人言陰德報。羅紙重重誥。明歲早歸來。泉江去鷂催。  </p>  <p align=\"center\">   <span class=\"style2\">菩薩蠻‧鄒伯源園木犀，次彭孚先韻</span>   <br />   塗黃仙子嬌無力。秋花不敢爭顏色。風物一番新。從今到小春。   <br />   新詞仍險韻。賡續慚非稱。桃李寂無言。此花名獨傳。  </p>  <p align=\"center\">   <span class=\"style2\">菩薩蠻‧縣齋木犀今年殊未開，而盆菊特茂盛，以晦日約客。</span>   <br />   未觀嚴桂先觀菊。世間底事真遲速。節物苦相催。重陽便到來。   <br />   白衣何處覓。沽酒邀佳客。一笑有餘歡。官居終日閑。  </p>  <p align=\"center\">   <span class=\"style2\">菩薩蠻‧送太夫人就養南安</span>   <br />   佳辰昨日傳筒黍。今朝重把離觴舉。別駕奉安輿。前呵方塞途。   <br />   龐眉真壽相。兩處交迎養。庾嶺到星沙。風光屬一家。  </p>  <p align=\"center\">   <span class=\"style2\">菩薩蠻‧戊辰重陽</span>   <br />   分宜七里逢重九。籬根無菊樽無酒。蕭颯鬢如蓬。不禁吹帽風。   <br />   插花開口笑。未分輸年少。明歲定王台。傳杯不放杯。  </p>  <p align=\"center\">   <span class=\"style2\">漁家傲‧丁卯生日自作</span>   <br />   去歲簿書叢裡過。生朝也有人來賀。隨分侑樽呼幾個。胡廝和。愁顏鎮日何曾破。   <br />   素髮如今添老大。歸來方是閑當座。旋擘黃柑篘白墮。哩喻口羅。從他擾擾如旋磨。  </p>  <p align=\"center\">   <span class=\"style2\">漁家傲‧用履齊韻贈邵惜惜</span>   <br />   自古餘杭多俊俏。風流不獨誇蘇小。又見樽前人窈窕。花枝嫋。貪看忘卻朱顏老。   <br />   曲巷橫街深更杳。追歡買笑須年少。悔不從前相識早。心灰了。逢場落得掀髯笑。  </p>  <p align=\"center\">   <span class=\"style2\">傳言玉女‧五月四日孫僉判四昆仲攜具稽古堂觀競渡，有作</span>   <br />   稽古堂前，恰見四番端午又來江上，聽鳴鼉急鼓。   <br />   棹歌才發，漠漠一川煙雨。輕舟搖揚，心掀舞。   <br />   倦客今年續命，欠●彩縷。歸期漸近，劃地縈心緒。   <br />   何日斑衣，更看迎門兒女。百懷且付，樽前蒲黍。  </p>  <p align=\"center\">   <span class=\"style2\">鷓鴣天</span>   <br />   依約灘聲雜櫓聲。波光隱映月華明。眼前好景真無盡，身外浮名盡可輕。   <br />   窮勝賞，續歡盟。直饒風雨也須晴。滿頭插菊掀髯笑，笑道齊山浪得名。  </p>  <p align=\"center\">   <span class=\"style2\">鷓鴣天‧癸亥十一月十四日為內子壽</span>   <br />   愛日迎長月向圓。當年飛墮蕊珠仙。相門赫奕人爭羨，閫則柔嘉世所賢。   <br />   羅紙貴，彩衣鮮。鼎來盛事樂無邊。婦姑夫婦孫和子，同住人間五百年。  </p>  <p align=\"center\">   <span class=\"style2\">鷓鴣天‧甲子重陽</span>   <br />   誰道他鄉異故鄉。泉江風物似湄湘。釵頭綴糝萸偏紫，杯面浮金菊倍黃。   <br />   今共古，幾重陽。休將往事更平章。舞衫歌扇姑隨分，又得掀髯笑一場。  </p>  <p align=\"center\">   <span class=\"style2\">鷓鴣天</span>   <br />   風雨瀟瀟舊滿城。今年九日十分晴。且同北海邀佳客，共向東籬看落英。   <br />   羅綺隊，管弦聲。銀山高處好同登。催租豈解妨詩興，自是潘郎句未成。  </p>  <p align=\"center\">   <span class=\"style2\">鷓鴣天</span>   <br />   鸞誥雙雙婦與姑。家尊榮宦到中都。暫時花縣飛鳧與，新看芝庭捧鶴書。   <br />   梅欲放，柳將舒。誕辰先佔一陽初。清心堂下圍紅處，剩有長生酒滿壺。  </p>  <p align=\"center\">   <span class=\"style2\">鷓鴣天‧遁齋自作生日</span>   <br />   垂領紛紛已二毛。可堪州縣尚徒勞。催科自笑陽城拙，勇退應慚靖節高。   <br />   來祝壽，笑兒曹。說椿說柏說蟠桃。世間底事非前定，妙理還須問濁醪。  </p>  <p align=\"center\">   <span class=\"style2\">鷓鴣天‧宴王園作</span>   <br />   休道泉江寂寞濱。喧喧歌吹遍城闉。莫辭邀賞連三日，且慶開禧第一春。   <br />   呼小隊，領嘉賓。王園佳處踏芳塵。星球不用隨歸騎，自有山頭月逐人。  </p>  <p align=\"center\">   <span class=\"style2\">鷓鴣天‧乙丑八月十八日壽太孺人</span>   <br />   人道今年秋較遲。木犀全未放些兒。不因誕節開千歲，爭得今辰把一枝。   <br />   呼寶鼎，伴渠伊。堂萱喜色正融怡。兒前婦後孫曾從，歲歲稱觴無盡期。  </p>  <p align=\"center\">   <span class=\"style2\">鷓鴣天‧中秋後一夕宴修成之、富正甫作</span>   <br />   萬里澄空沒點雲。素娥依舊駕冰輪。自緣人意看承別，未必清輝減一分。   <br />   傾白墮，擁紅裙。不知誰主復誰賓。更籌易促愁分袂，又作東西南北人。  </p>  <p align=\"center\">   <span class=\"style2\">鷓鴣天‧乙丑歲壽內子</span>   <br />   怪得歡聲滿十龍。誕辰和氣敵嚴冬。安書蓮幕欣頻到，慶事花城喜屢逢。   <br />   瓊液泛，寶熏濃。華堂交口祝椿松。阿姑同健夫偕老，會有重重錦誥封。  </p>  <p align=\"center\">   <span class=\"style2\">鷓鴣天‧丙寅元夕</span>   <br />   動地歡聲遍十龍。元宵真賞與民同。春歸蓮焰參差裡，人在蓬壺快樂中。   <br />   乘皓月，逐和風。涼輿歸去莫匆匆。班春休道無千炬，也有星球數點紅。  </p>  <p align=\"center\">   <span class=\"style2\">鷓鴣天‧壽徐主簿</span>   <br />   前數重陽後小春。中間十日是生辰。二年穩作棲鸞客，百里誰非賀燕人。   <br />   無一事，擾天真。年登八八愈精神。勾稽宜解淹賢轍，黃髮猶須上要津。  </p>  <p align=\"center\">   <span class=\"style2\">鷓鴣天‧季功旬會之次日，小醵餞陳巡入鄉</span>   <br />   點檢樽前主與賓。今宵依舊昨宵人。自緣笑語生和氣，不為風光屬小春。   <br />   香靉靆，酒清醇。山肴野蔌總前陳。掀髯抵掌君休怪，鏡裡星星白髮新。  </p>  <p align=\"center\">   <span class=\"style2\">鷓鴣天‧丙寅歲壽內子</span>   <br />   賀了生辰卻賀冬。今年樂事又重重。壽香噴處芝蘭馥，壽酒斟時琥珀濃。   <br />   偕桂隱，到花封。迎長介壽恰三逢。明年此日稱觴罷，穩上肩輿九里松。  </p>  <p align=\"center\">   <span class=\"style2\">鷓鴣天‧丁卯歲壽太夫人</span>   <br />   誕節初開七帙祥。今秋仍喜十分涼。稱觴堂下孫和息，備福人間壽且康。   <br />   從庾嶺，到章江。兩州元自接封疆。兒曹此去分風月，萊彩潘輿樂未央。  </p>  <p align=\"center\">   <span class=\"style2\">鷓鴣天‧戊辰正月十一日壽八兄</span>   <br />   瓶裡梅花香正濃。階前更著錦熏籠。且留幡勝明朝戴，共慶桑蓬此日逢。   <br />   眉鎮綠，臉長紅。後堂無日不春風。明年定又強今歲，會有明珠入掌中。  </p>  <p align=\"center\">   <span class=\"style2\">鷓鴣天‧戊辰七夕</span>   <br />   令節標名自古聞。今宵銀漢耿無雲。難尋海上乘槎客，空誦河東乞巧文。   <br />   羅異果，炷名熏。紉針撚線漫紛紛。蓬萊底事回車處，暗想當年鈿合分。  </p>  <p align=\"center\">   <span class=\"style2\">鷓鴣天‧夢符置酒於野堂，出家姬歌自製詞以侑觴，次韻</span>   <br />   我離瀏川七載強。去思那有召公棠。方懷舊友歸鴻閣，忽枉高軒戲彩堂。   <br />   頻舉白，剩添香。劇談不覺引杯長。官居也有城門禁，未到三更盡不妨。  </p>  <p align=\"center\">   <span class=\"style2\">鷓鴣天‧戊辰生日自作</span>   <br />   古遂長沙千里遙。三年三處做生朝。試拈疏蕊銅瓶插，更把輕沈寶鼎燒。   <br />   杯綠泛，臉紅潮。抱孫娛膝語聲嬌。官居只似私居樣，管取寒松最後凋。  </p>  <p align=\"center\">   <span class=\"style2\">鷓鴣天‧丁卯歲壽內子</span>   <br />   方是閑堂壽宴開。今回生日勝前回。慈闈斑貌看看到，別駕除書鼎鼎來。   <br />   粉彩服，灩金杯。緩歌慢舞不須催。明年此際稱觴罷，醉向裴亭與定台。  </p>  <p align=\"center\">   <span class=\"style2\">西江月‧七夕後一日縣齋袓</span>   <br />   巧節已成昨夢，今宵重倒芳樽。主賓和氣敵春溫。雄辯高談袞袞。   <br />   剩把燭花高照，頻教舞袖輕翻。笛聲幽咽鼓聲喧。卻恨更籌苦短。  </p>  <p align=\"center\">   <span class=\"style2\">西江月</span>   <br />   鎖棘方當拔士，揮毫正好摛文。詞源三峽筆千軍。盡出平生素蘊。   <br />   天府佇登名姓，夜窗不負辛勤。直須平步上青雲。始信文章有准。  </p>  <p align=\"center\">   <span class=\"style2\">西江月</span>   <br />   十桂勝如五柳，九秋賽過三春。蓬蓬金粟吐奇芬。自有天然風韻。   <br />   休羨一枝高折，盡教十里遙聞。樽前若有似花人。乞與些兒插鬢。  </p>  <p align=\"center\">   <span class=\"style2\">西江月‧申刻雨大作，酉刻已開霽，三更月出。</span>   <br />   賞月幾成喜雨，開樽仍間圍棋。令人卻憶敬齋詞。小飲不妨文字。   <br />   底事冰輪未放，猶教銀幕低垂。休言動是隔年期。閏八看看又至。   <br />   <span class=\"style5\">是歲有閏中秋。</span>  </p>  <p align=\"center\">   <span class=\"style2\">西江月‧遁齋生日，有以喜神之軸來為壽者，懸之照壁，遂作。</span>   <br />   此老誰描拙狀，今朝持獻生辰。一人能變作三人。說與兒曹未信。   <br />   坐者行者立者，化身報身法身。且須辨取假和真。肥瘦短長休問。  </p>  <p align=\"center\">   <span class=\"style2\">西江月‧壽李知丞</span>   <br />   明日恰當人日，今年遠勝常年。瓣香卮酒壽藍田。喜色津然滿面。   <br />   及戍人方競進，懸車公獨高騫。身閑便是地行仙。贏得千秋強健。  </p>  <p align=\"center\">   <span class=\"style2\">西江月‧戊辰七月十日作</span>   <br />   今節無過七夕，今年已隔三宵。賓士五百里而遙。行止非人所料。   <br />   月入樽罍楚楚，風生襟袖飄飄。不須抵死殢河橋。對月臨風一笑。  </p>  <p align=\"center\">   <span class=\"style2\">西江月‧席間次潘文叔韻</span>   <br />   妙句春雲多態，丰姿秋水為神。慕潘應有捧心顰。誰是相看楚潤。   <br />   試問甜言軟語，何如大醉高吟。杯行若怕十分深。人道對花不飲。   <br />   <span class=\"style5\">楚娘、潤娘，維揚二妓。昔人詩云：“楚潤相看別有情。”</span>  </p>  <p align=\"center\">   <span class=\"style2\">西江月</span>   <br />   洗眼重看十桂，轉頭已過三秋。人生遇坎與乘流。何況有花有酒。   <br />   花若于人有意，酒能為我澆愁。試挼金蕊泛金甌。比似菊英勝否。  </p>  <p align=\"center\">   <span class=\"style2\">西江月‧賦木犀次李季功韻</span>   <br />   碎影亂篩月地，濃香時度風簷。淵明有菊徑開三。不似此花雅淡。   <br />   蘭蕙芬敷可並，芙蓉淺俗堪嫌。美人妝罷笑窺簾。插鬢些兒正欠。  </p>  <p align=\"center\">   <span class=\"style2\">西江月‧次彭天若元夕觀燈之韻</span>   <br />   歌扇潛回暖吹，酒兵頓解寒圍。紅蓮絳蠟兩交輝。小醉何妨大醉。   <br />   落筆君如王勃。屬辭我愧周墀。明年應記盍簪時。耿耿懷人不寐。  </p>  <p align=\"center\">   <span class=\"style2\">西江月‧天祐遣餉牡丹，侑以新詞，次韻為謝</span>   <br />   為愛臉邊著暈，更憐肌裡生香。此花端合佔年芳。兩朵那堪一樣。   <br />   自歎思歸陶令，忽逢好事彭郎。朋來異卉與名章。擊節何妨歎賞。  </p>  <p align=\"center\">   <span class=\"style2\">西江月‧賦紫笑花</span>   <br />   不但酴醾芍藥，此花亦殿餘春。麝囊初破酒初醺。恰有這般風韻。   <br />   爛坼真成絕倒，半開猶帶輕顰。不知抵死笑何人。待與折來細問。  </p>  <p align=\"center\">   <span class=\"style2\">西江月‧壽韓宰</span>   <br />   樂事無過新歲，生辰恰佔元宵。湄湘台下有歡謠。今尹風流年少。   <br />   暫借牛刀鳧舄，宜參豹尾雞翹。政成三異合歸朝。拭目天邊紫詔。  </p>  <p align=\"center\">   <span class=\"style2\">西江月‧慶太夫人七十</span>   <br />   頭上銀幡初卸，堂前玉斝重飛。人言七十古來稀。七十如今已至。   <br />   斑白元無一點，微黃已透雙眉。一番慶壽十年期。更慶十番不啻。  </p>  <p align=\"center\">   <span class=\"style2\">西江月‧戊辰八月一日壽趙丞，其日社</span>   <br />   朔旦生朝同賀，壽觴社甕齊傾。湄湘元是小東京。著個風流貳令。   <br />   地勝豈如人勝，秋清爭似官清。雙瞳炯炯鬢青青。穩上華途捷徑。  </p>  <p align=\"center\">   <span class=\"style2\">西江月‧韓亨道席上次方孚若韻</span>   <br />   送我匆匆行色，賴君袞袞名章。德星今夜聚清湘。豈羨瀛洲方丈。   <br />   賓醉須教主醉，更長不怕杯長。鳳鳴端合在朝陽。飛詔來從天上。  </p>  <p align=\"center\">   <span class=\"style2\">昭君怨‧醉別小妓麗華</span>   <br />   歌舞籍中第一。情致人間第一。年紀不多兒。盡嬌癡。昨夜華嚴閣下。   <br />   今夜海棠洞下。多少別離情。淚盈盈。  </p>  <p align=\"center\">   <span class=\"style2\">昭君怨‧乙丑九日前二日偕元擇、茂叔、季功登高作</span>   <br />   去歲銀山塔上。今歲金山塔上。屈指到泉江。再重陽。   <br />   有菊不妨同戴。有酒不妨同醉。嘉客與佳賓。兩俱新。  </p>  <p align=\"center\">   <span class=\"style2\">玉樓春</span>   <br />   匆匆相遇匆匆去。恰似當初元未遇。生憎黃土嶺頭塵，強學章台街裡絮。   <br />   雨荒三徑雲迷路。總是離人堪恨處。從今對酒與當歌，空惹離情千萬緒。  </p>  <p align=\"center\">   <span class=\"style2\">玉樓春‧丁卯四月一十三日書考會作</span>   <br />   賢僚益友俱親密。真個三年如一日。清樽倒處笑喧嘩，彩筆吟餘才俊逸。   <br />   杯盤狼藉情真率。歌管棋枰仍間出。今朝又喜盍朋簪，何日定當拋縣紱。  </p>  <p align=\"center\">   <span class=\"style2\">鵲橋仙‧甲子七夕</span>   <br />   金風淅淅，銀河耿耿，七夕如今又至。人間喚作隔年期，但只似、屈伸指臂。   <br />   羅花列果，拈針弄線，等是紛紛兒戲。巧人自少拙人多，那牛女、何曾管你。  </p>  <p align=\"center\">   <span class=\"style2\">鵲橋仙‧甲子中秋</span>   <br />   金飆乍歇，冰輪欲上，萬里秋空如掃。一年十二度團圓，甚恰限、今宵最好。   <br />   烹麟膾鳳，幕天席地，爭似杯盤草草。明年應更勝今年，但只恐、朱顏暗老。  </p>  <p align=\"center\">   <span class=\"style2\">鵲橋仙‧●●立春</span>   <br />   泥牛擊罷，銀幡卸了，又是一番春至。有人耳畔語低低，道宜入、新年吉利。   <br />   堆盤紅縷，浮杯綠蟻，自有及時風味。從今日日是東風，待拚了、偎紅倚翠。  </p>  <p align=\"center\">   <span class=\"style2\">鵲橋仙‧乙丑七夕</span>   <br />   薄雲籠月，輕飆卻暑，天上人間佳節。銀河自有鵲為橋，又那要、蘭舟桂楫。   <br />   後期可准，新歡如昨，選甚輕離易別。姮娥休要妒人呵，待更與、留連一霎。  </p>  <p align=\"center\">   <span class=\"style2\">鵲橋仙‧周監旬會上作</span>   <br />   六人歡笑，六姬謳唱，六博時分勝負。六家盤饌鬥芳鮮，恰兩月、六番相聚。   <br />   特排整整，華筵楚楚，終是不如草具。賞心樂事四時同，又管甚、落花飛絮。  </p>  <p align=\"center\">   <span class=\"style2\">鵲橋仙‧旬會作</span>   <br />   六丁文焰，六韜武略，那更六經心醉。六人相對座生風，繼六逸、當年舊事。   <br />   六州清唱，六么妙舞，執樂仍呼六妓。大家且飲六分觥，看賓主、迭居六位。  </p>  <p align=\"center\">   <span class=\"style2\">鵲橋仙‧雨中賞酴醾，次周監稅韻</span>   <br />   杯盤草草，園亭小小，不用羅帷錦幄。酴醾本是殿餘春，更風雨、無端趲卻。   <br />   有詞可和，有棋可賭，雜以詼諧戲謔。閒時日日可遨嬉，又選甚，花開花落。  </p>  <p align=\"center\">   <span class=\"style2\">鵲橋仙‧五月四日仲遠浴兒</span>   <br />   去年七夕，今年五日，兩見浴兒高會。乃翁種德已多年，看袞袞、公侯未艾。   <br />   封胡羯末，綜維縝絳，堪羨金魚垂袋。丹砂白蜜不須塗，把續命、彩絲與帶。  </p>  <p align=\"center\">   <span class=\"style2\">鵲橋仙‧丙寅七夕</span>   <br />   兩情相向，一年廝睚，等得佳期又到。休言夜半悄無人，那喜鵲、也須知道。   <br />   來今往古，吟詩度曲，總漫縈牽懷抱。不如乞取巧些些，待見了、分明禱告。  </p>  <p align=\"center\">   <span class=\"style2\">鵲橋仙‧丙寅除夕立春，骨肉團聚，是夕大雪</span>   <br />   立春除夕，並為一日，此事今年創見。席間三世共團欒，隨分有、笙歌滿院。   <br />   一名喜雪，二名餞歲，三則是名春宴。從教一歲大家添，但只要、明年強健。  </p>  <p align=\"center\">   <span class=\"style2\">鵲橋仙‧丁卯七夕</span>   <br />   今年七夕，新秋三日，已覺涼生院宇。吾鄉風物勝他鄉，那更著、萊衣起舞。   <br />   泛槎經歲，分釵半夜，往事流傳千古。獨憐詞客與詩人，費多少、閑言潑語。  </p>  <p align=\"center\">   <span class=\"style2\">浣溪沙‧次李茂叔韻</span>   <br />   仙子淩波襪有塵。翰林摛藻筆如神。此花此曲兩無倫。   <br />   不與妝台簪寶髻，卻來書閣伴幽人。恨無佳客只空樽。  </p>  <p align=\"center\">   <span class=\"style2\">浣溪沙‧嗣立置酒稽古，令予坐東</span>   <br />   屈指中秋一日期。雨餘雲薄月來遲。冰輪猶自欠些兒。   <br />   世事孰非顛倒相，客居東位主人西。觴行莫惜醉如泥。  </p>  <p align=\"center\">   <span class=\"style2\">浣溪沙</span>   <br />   樹底全無一點紅。今年春事又成空。不須追恨雨和風。   <br />   欲去未來多惡況，獨眠無寐少歡悰。一聲啼鷢五更鐘。  </p>  <p align=\"center\">   <span class=\"style2\">浣溪沙‧贈陳惜惜、憐憐</span>   <br />   樽俎之間著二陳。津津眉宇笑生春。清歌妙舞兩無倫。   <br />   叔隗輕盈饒態度，小喬嫵媚足精神。風流總屬一家人。  </p>  <p align=\"center\">   <span class=\"style2\">好事近‧丙寅重陽</span>   <br />   今日十分晴，好個重陽天氣。又向銀山高處，為黃花一醉。   <br />   泉江風物飽相諳，瞥眼過三歲。但得明年強健，任舉杯何地。  </p>  <p align=\"center\">   <span class=\"style2\">好事近‧丁卯元夕</span>   <br />   今歲度元宵，隨分點些燈火。不比舊家繁盛，有紅蓮千朵。   <br />   客來草草辦杯盤，餖飣雜蔬果。休羨暗塵隨馬，與銀花鐵鎖  </p>  <p align=\"center\">   <span class=\"style2\">好事近‧家人生日</span>   <br />   今歲慶生朝，遲似迎長十日。試向彩衣堂下，聽歡聲洋溢。   <br />   小孫能笑長能歌，已自堪娛膝。管取婆猶未老，見滿床堆笏。  </p>  <p align=\"center\">   <span class=\"style2\">滿江紅‧次賈子濟韻</span>   <br />   節物匆匆，又還見、濃春入眼。那更是、曉風初扇，宿雲都捲。   <br />   蝶舞已便花蕊亂，燕歸仍愜香泥暖。又何須、女手學春工，並刀翦。   <br />   歡樂事，郊坰遍。遊賞處，輪蹄遠。聽誰家弦管，日開華宴。   <br />   有客摛毫多麗句，慚予拆襪無長線。問新來、詩酒頓然疏，怎消遣。  </p>  <p align=\"center\">   <span class=\"style2\">滿江紅‧次子雲弟韻</span>   <br />   五十頭顱，早已覺、飛騰景暮。愁眼看、蜂黃蝶粉，草煙花露。   <br />   莫做陽臺雲雨夢，休懷渭北春天樹。悵城闉、多少踏青人，紅塵路。   <br />   懷古恨，憑書訴。傾國貌，障羞妒。記山陰陳跡，群賢星聚。   <br />   對景裁詩真漫與，看花不飲成虛負。問落紅、千點總隨流，歸何處。  </p>  <p align=\"center\">   <span class=\"style2\">滿江紅‧壽韓思機</span>   <br />   七帙華年，這強健、人誰得似。還又見、設弧令旦，秋風生桂。   <br />   教子已成森砌玉，弄孫仍得追風驥。更後堂、深處著嬋娟，笙歌沸。   <br />   香靉篆，杯浮蟻。歡意洽，酡顏醉。有靜中日月，閑中天地。   <br />   不必親扶靈壽杖，何須遠挹浮丘袂。看蟠桃、著子又開花，三千歲。  </p>  <p align=\"center\">   <span class=\"style2\">念奴嬌‧次賈子濟韻</span>   <br />   瓊苞玉屑，問天公、底事亂拋輕墜。城郭山川都一樣，那得個般清氣。   <br />   謝女才情，如何只道，柳絮因風起。比梅差可，但無綠萼紅蕊。   <br />   坐上十客雄豪，頹然一老，草具相邀致。驅盡寒威憑酒力，買笑千金須費。   <br />   誰辦佳詞，洛陽年少，筆下生新意。待添幾盞，共君今夕同醉。  </p>  <p align=\"center\">   <span class=\"style2\">虞美人‧送張監稅</span>   <br />   二年瀏水司征榷。小卻平戎略。征衫指日去朝京。恰恰一江新淥、可揚舲。   <br />   詩工畫妙俱臻極。到處留真跡。一樽莫惜暫停橈。不待離歌唱徹、已魂銷。  </p>  <p align=\"center\">   <span class=\"style2\">虞美人‧茂叔、季功置酒稽古堂，以瓶貯四花，因賦</span>   <br />   梅桃末利東籬菊。著個瓶兒簇。尋常四物不同時。恰似西施二趙、太真妃。   <br />   從來李郭多投分。伯仲俱清俊。蒼顏獨我已成翁。尚許掀髯一笑、對西風。  </p>  <p align=\"center\">   <span class=\"style2\">虞美人‧送周監稅</span>   <br />   周郎素蘊平戎略。聊此司征榷。他人兩載已辭難。君獨三年、只作一朝看。   <br />   紫萸黃菊重陽後。木落秋容瘦。休斟別酒慘離裾。戚畹如今、個個有新除。  </p>  <p align=\"center\">   <span class=\"style2\">虞美人‧次沈莊可韻</span>   <br />   天公有意留君住。故作纖纖雨。閉門覓句自持觴。並舍官梅時有、過來香。   <br />   沈郎詩骨元來瘦。更挹湘江秀。不須罵雨及嘲風。收拾個般都入、錦囊中。  </p>  <p align=\"center\">   <span class=\"style2\">醉落魄‧丙寅中秋</span>   <br />   瓊樓玉宇。分明不受人間暑。尋常豈是無三五。惟有今宵，皓彩皆同普。   <br />   素娥閱盡今和古。何妨小駐聽吾語。當年弄影婆娑舞。妙曲雖傳，畢竟人何許。  </p>  <p align=\"center\">   <span class=\"style2\">採桑子‧老人生日</span>   <br />   中秋過了還逢社，壽我親闈。百里熙熙。盡道平反賴母慈。   <br />   瀏川水闊吾山峻，福祿如斯。祿鬢青眉。子又生孫孫又兒。  </p>  <p align=\"center\">   <span class=\"style2\">採桑子‧贈麗華</span>   <br />   餞筵綠繞紅圍處，只這孩兒。兩淚垂垂。不忍教人遽別離。   <br />   別離不作多時計，千日為期。卻恐歸時。人道尋春已較遲。  </p>  <p align=\"center\">   <span class=\"style2\">朝中措‧寒食前一日陪令佐小飲縣圃，席上賦</span>   <br />   海棠零落瑒花繁。春意已將闌。予告恰當寒食，邀賓同賞芳園。   <br />   湄湘台畔，杯盤楚楚，歌舞喧喧。預約牡丹開後，更須重倒消樽。  </p>  <p align=\"center\">   <span class=\"style2\">卜算子</span>   <br />   春事到清明，過了三之二。穠李夭桃委路塵，太半成泥滓。   <br />   只有海棠花，恰似楊妃醉。折向銅壺把燭看，且莫教渠睡。  </p>  <p align=\"center\">   <span class=\"style2\">卜算子‧客以賞之，仍呼侑樽者六輩，酒半，人簪其一，恰恰無欠餘。因賦</span>   <br />   誰把洛陽花，翦送河陽縣。魏紫姚黃此地無，隨分紅深淺。   <br />   小插向銅瓶，一段真堪羨。十二人簪十二枝，面面交相看。  </p>  <p align=\"center\">   <span class=\"style2\">減字木蘭花‧壽李茂叔</span>   <br />   仲春上七。門左垂弧當此日。點檢春光。百草千葩已鬥芳。   <br />   折花持酒。彩袖殷勤來祝壽。明歲而今。穩向南宮待捷音。  </p>  <p align=\"center\">   <span class=\"style2\">減字木蘭花</span>   <br />   偶然相聚。最是人間堪樂處。散步尋春。來作琴堂不速賓。   <br />   緩歌一曲。野鶩紛紛都退縮。不用多杯。准擬花時日日來。  </p>  <p align=\"center\">   <span class=\"style2\">減字木蘭花‧戲萬安胡簿</span>   <br />   棲鸞高士。文采風流誰得似。年德雖高。對酒當歌氣尚豪。   <br />   明眸皓齒。一朵紅蓮初出水。膝上安排。愛惜須教不離懷。  </p>  <p align=\"center\">   <span class=\"style2\">減字木蘭花‧用季功韻戲呈子定</span>   <br />   遇如不遇。最是暫來還復去。歸到鄉關。欲再來時卻恐難。   <br />   丁寧去後。倩雁傳書須訪舊。萬斛羈愁。逐水那容許大舟。  </p>  <p align=\"center\">   <span class=\"style2\">柳梢青‧惜花</span>   <br />   春事匆匆。花慵柳困，雨橫風狂。寄語詩人，須燒銀燭，與照紅妝。   <br />   休言桃李河陽。但過眼、難尋色香。只有今宵，更無明日，且緩飛觴。   <br />   <span class=\"style5\">時侑觴者明日遂行</span>  </p>  <p align=\"center\">   <span class=\"style2\">柳梢青‧乙丑自壽</span>   <br />   遁齋居士。今年今日，又添一歲。鬢雪心灰，十分老懶，十分憔悴。   <br />   休言富貴長年，那個是、生涯活計。茗飲一甌，紋楸一局，沈煙一穗。  </p>  <p align=\"center\">   <span class=\"style2\">柳梢青</span>   <br />   薄晚才晴。相邀移席，待月中庭。環坐斯須，屋出高處，忽吐微明。   <br />   雲收雨止風停。人世有、瓊樓玉京。一任星移，從教斗轉，且緩飛觥。  </p>  <p align=\"center\">   <span class=\"style2\">柳梢青‧送別陳廉州於一片瀟湘</span>   <br />   合浦名邦。風流太守，紫綬金章。暫駐旌麾，來臨祖席，一片瀟湘。   <br />   且須緩舉離觴。細看取、眉間點黃。未到還珠，已聞賜璽，歸近清光。  </p>  <p align=\"center\">   <span class=\"style2\">柳梢青‧兩邑大夫鞭春之集，城南主人張澧州有詞，次其韻</span>   <br />   兩令邀賓。城南佳處，餞臘迎春。步入梅林，紛然縞袂，間以紅英。   <br />   遙岑寸碧增明。更酬唱、無慚昔人。一笑相歡，且斟佳醑，休羨蓴羹。  </p>  <p align=\"center\">   <span class=\"style2\">生查子‧八月二十四日桂隱觀菊，次彭孚先韻</span>   <br />   樽前主與賓，欠一還成九。休唱木犀詞，預餘黃花酒。   <br />   開懷今夕同，分手明朝又。不管歲年催，且把馨香嗅。  </p>  <p align=\"center\">   <span class=\"style2\">生查子‧謝德操席上次盧守</span>   <br />   銀燭映紅衫，薄暮新梳洗。一笑奉賓歡，未解東君意。   <br />   回廊月轉初，憶趁良宵會。喜事在明年，劇飲拚先醉。  </p>  <p align=\"center\">   <span class=\"style2\">點絳唇‧王園次施尉韻</span>   <br />   九十韶光，閑忙晴雨常相半。賞春有願。乘興寧論晚。   <br />   縱飲筠溪，日午花陰轉。杯行緩。量慳嫌淺。須索斟教滿。  </p>  <p align=\"center\">   <span class=\"style2\">點絳唇‧只林寺勸農</span>   <br />   小隊郊坰，耄倪爭看銅章吏。來宣德意。勸相遵彝制。   <br />   夜雨連明，百穀應滋遂。真奇事。開禧元二。總是豐登歲。  </p>  <p align=\"center\">   <span class=\"style2\">點絳唇‧盧守席上</span>   <br />   五馬歸來，後車載得如花女。緩歌金縷。新樣京華舞。   <br />   主悅賓歡，一醉祛袢暑。停簫鼓。且須聽取。三朵花能語。  </p>  <p align=\"center\">   <span class=\"style2\">點絳唇‧慶江王之武子新居</span>   <br />   甲第初成，持杯酌酒來相慶。棣華輝映。相對開三徑。   <br />   小巧規模，百事都相稱。年方盛。從容嘯詠。不礙青雲興。  </p>  <p align=\"center\">   <span class=\"style2\">江城子‧重陽次施尉韻</span>   <br />   開樽擬對菊花黃。舞伊涼。摻漁陽。更有風流，妓女勝徐娘。   <br />   只道難逢開口笑，爭馳逐，利名場。   <br />   玉山藍水兩茫茫。採幽香。泛清觴。橙橘堆盤，猶恨未經霜。   <br />   底事●●堪喜處，豐年最，冠江鄉。   <br />   <span class=\"style5\">鄰邑間闕雨，獨此邦大熟，故卒章云。</span>  </p>  <p align=\"center\">   <span class=\"style2\">臨江仙‧慶謝操生子</span>   <br />   憶我歸舟初繫岸，君家盛事先知。後房深處第三姬。熊羆符吉兆，鷲鷟產佳兒。   <br />   袞袞慶源真未艾，謝蘭還茁新枝。嬌嬰想見白和眉。他年賢子弟，今日小機宜。  </p>  <p align=\"center\">   <span class=\"style2\">臨江仙‧丙寅生日自作</span>   <br />   老子開年年五十，依前恁地癡頑。昨非今是有無間。惟慚新赤紱，不稱舊蒼顏。   <br />   休羨長年並極富，休貪寶帶腰環。人生難得是清閒。急須拋縣印，歸去隱家山。  </p>  <p align=\"center\">   <span class=\"style2\">霜天曉角‧趙簿席上寫目前之景</span>   <br />   琉璃十碗。獸炭紅爐暖。花下兩枝銀燭，和氣洽、歡聲滿。   <br />   從他吹急管。杯行須款款。盡做更移漏轉，也猶勝、春宵短。  </p>  <p align=\"center\">   <span class=\"style2\">踏莎行</span>   <br />   鶚離風塵，燕辭門戶。翩然舉翮輕飛去。當初自恨探春遲，而今豈解留春住。   <br />   花不重開，萍難再聚。垂楊只管牽離緒。直饒雲雨夢陽臺，夢回依舊無尋處。  </p>  <p align=\"center\">   <span class=\"style2\">踏莎行‧三月二十日元擇旬會</span>   <br />   驟暖忽寒，送春迎夏。金沙過了酴醾謝。漏聲款款日偏長，奇峰歷歷雲如畫。   <br />   幸有杯觴，堪同保社。棋如飛雹晴空下。六人酬唱已成編，他年遂水留佳話。  </p>  <p align=\"center\">   <span class=\"style2\">踏莎行‧季功席上賦，時移樽就月，涼意甚佳，主人親摘阮以娛客，故云</span>   <br />   露濕冠巾，風生襟袖。月華耿耿明如晝。主人情意十分濃，阮咸橫膝清音奏。   <br />   漸永更籌，新涼氣候。穿針乞巧看看又。卻憐相聚日無多，偷閒且可陪觴豆。  </p>  <p align=\"center\">   <span class=\"style2\">踏莎行</span>   <br />   明月清風，綠樽紅袖。厭厭夜飲勝如晝。雖然文字有餘歡，也須閑把笙歌奏。   <br />   十雨如期，三秋屆候。去年豐稔今年又。東阡西陌稼如雲，笑他齊量區兼豆。  </p>  <p align=\"center\">   <span class=\"style2\">踏莎行‧寄遠</span>   <br />   一撮精神，百般體態。蘭心蕙性誰能賽。霎時不見早思量，許多日子如何睚。   <br />   我已安排，你須寧耐。看看重了鴛鴦債。此生永願不分飛，傍人一任胡瞋怪。  </p>  <p align=\"center\">   <span class=\"style2\">踏莎行‧七月十六日壽胡季海</span>   <br />   自昔中元，多生上相。麒麟今又來天上。雲衢雖未掇勳名，月評先已騰聲望。   <br />   寶鼎濃熏，金翹絕唱。真珠百斛傾家釀。斯辰聊用祝龜齡，他年端合扶鳩杖。  </p>  <p align=\"center\">   <span class=\"style2\">踏莎行‧乙巳正月二日雪</span>   <br />   春已經旬，曆方換歲。六花依舊來呈瑞。細思殘臘與新年，一般清絕元非二。   <br />   宿麥連雲，遺蝗入地。坡仙有句誰能繼。元宵此去日無多，會看霽色生和氣。  </p>  <p align=\"center\">   <span class=\"style2\">南歌子</span>   <br />   生世逢端午，齊頭五十番。一番須作一般看。又聽競船簫鼓、沸江干。   <br />   不用絲纏臂，休將艾插門。及時蒲黍漫登盤。只恐歲華催促、鬢毛斑。  </p>  <p align=\"center\">   <span class=\"style2\">南歌子‧懷人</span>   <br />   心下懸懸地，儂家好好兒。相憐相惜許多時。豈料一朝輕拆、便輕離。   <br />   要見無由見，教歸不肯歸。數珠懶把鏡慵窺。只有新添鬢雪、減腰圍。  </p>  <p align=\"center\">   <span class=\"style2\">好事近‧二月十日作</span>   <br />   春事日相催，紅盡淺桃深杏。可惜窺園無暇，任綠苔封徑。   <br />   憑誰說與雨和風，休要太狂橫。等待禁煙予告，要選幽尋勝。  </p>  <p align=\"center\">   <span class=\"style2\">卜算子‧二月二十六日夜大雷雨，枕上作</span>   <br />   午夜一聲雷，急雨如飛雹。枝上殘紅半點無，密葉都成幄。   <br />   苦恨簿書塵，剛把閑身縛。卻憶湄湘春暮時，處處堪行樂。  </p>  <p align=\"center\">   <span class=\"style2\">卜算子‧二月晦，偕徐孟堅、滕審言、李季功遊裴公亭作</span>   <br />   城上著裴亭，亭下臨湘水。潑黛揉藍畫不成，暝色仍含紫。   <br />   忙裡不知春，卻問今餘幾。相與偷將半日閑，共把塵襟洗。  </p>  <p align=\"center\">   <span class=\"style2\">更漏子‧與黃幾叔然燭賞木犀。幾叔歸而有作，遂次其韻</span>   <br />   月蟠根，天雨粟。宜貯阿嬌金屋。心欲醉，眼偏明。無窮佳思生。   <br />   焰銀釭，紛寶斝。倒著接擺花下。人已散，夢初回。渴心猶望梅。  </p>  <p align=\"center\">   <span class=\"style2\">謁金門‧己巳為內子壽</span>   <br />   香篆嫋。瓶裡梅英猶小。鴛瓦霜華晴欲曉。今年生日好。   <br />   鬢綠顏朱不老。女嫁兒婚將了。四世團欒同一笑。人間如此少。  </p>  <p align=\"center\">   <span class=\"style2\">鷓鴣天‧己巳生日自作</span>   <br />   屈指新年五十三，未嫌垂領雪毿毿。設弧屆旦人交賀，題座無功我自慚。   <br />   榮莫羨，富休貪。壽齡也不慕彭聃。只思了卻癡兒事，一榻香凝曉夢酣。  </p>  <p align=\"center\">   <span class=\"style2\">秦樓月‧為陳倅‧壽</span>   <br />   三月一，題輿恰屆垂弧日。垂弧日，武安門外，歡聲揚溢。   <br />   雙瞳炯炯頭如漆，天公付與長生質。長生質，雲霄穩坐，持荷簪筆。  </p>  <p align=\"center\">   <span class=\"style2\">卜算子‧黃幾叔所惠綠燭，遂賦。</span>   <br />   綠燭間紅花，絕豔交相照。不分花時雨又風，折取供吟笑。   <br />   擬把插烏巾，卻恨非年少。點筆舒箋領略渠，座客詞俱妙。  </p>  <p align=\"center\">   <span class=\"style2\">臨江仙‧次黃幾叔韻賦酴醾</span>   <br />   姑射仙人肌雪瑩，笑他紅紫紛紛。從教藏白後庭深。虯枝才破蕾，鼻觀已遙聞。   <br />   花正繁時春又暮，年華荏苒催人。惜花心事與誰論。長哦清絕句，目斷古南雲。   <br />  </p> "}