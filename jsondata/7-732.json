{"id":"7-732","content":"   <div align=\"center\">   <span class=\"style1\">樓夫</span>  </div>  <p align=\"center\">   <span class=\"style2\">水龍吟‧次清真梨花韻</span>   <br />   素娥洗盡繁妝，夜深步月秋千地。輕腮暈玉，柔肌籠粉，緇塵斂避。   <br />   霽雪留香，曉雲同夢，昭陽宮閉。悵仙園路杳，曲欄人寂，疏雨濕、盈盈淚。   <br />   未放遊峰葉底。怕春歸、不禁狂吹。象床困倚，冰魂微醒，鶯聲喚起。   <br />   愁對黃昏，恨催寒食，滿襟離思。想千紅過盡，一枝獨冷，把梅花比。  </p>  <p align=\"center\">   <span class=\"style2\">菩薩蠻</span>   <br />   絲絲楊柳鶯聲近。晚風吹過秋千影。寒色一簾輕。燈殘夢不成。   <br />   耳邊消息在。笑指花梢待。又是不歸來。滿庭花自開。  </p>  <p align=\"center\">   <span class=\"style2\">沁園春‧登候濤山</span>   <br />   開闢以來，便有此山，獨當怒濤。正秋空萬里，寒催雁信，塵寰一族，輕等鴻毛。   <br />   小可詩情，尋常酒量，到此應須分外豪。難為水，算平生未有，此番登高。   <br />   飄飄。身踏金鼇。笑終日風波無限勞。看牆烏縹緲，帆歸遠浦，廛魚雜遝，綱帶餘潮。   <br />   待約詩人，相將月夜，取次攜杯持蟹螯。乘桴意，問誰人領解，空立亭皋。  </p> "}