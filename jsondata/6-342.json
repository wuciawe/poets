{"id":"6-342","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">謝偃</font>   </b>  </div>  <p align=\"center\">本為鮮卑族人，姓直勒氏，祖孝政，北齊散騎常侍，姓謝氏。以善賦著稱。   <br />   時李百藥工五言詩，偃善作賦，時人稱為李詩、謝賦。  </p>  <p align=\"center\">   <b>    <font color=\"#FF6600\">踏歌詞三首</font>   </b>   <br />   春景嬌春台，新露泣新梅。春葉參差吐，新花重疊開。   <br />   花影飛鶯去，歌聲度鳥來。倩看飄颻雪，何如舞袖回。  </p>  <p align=\"center\">逶迤度香閣，顧步出蘭閨。欲繞鴛鴦殿，先過桃李蹊。   <br />   風帶舒還卷，簪花舉復低。欲問今宵樂，但聽歌聲齊。  </p>  <p align=\"center\">夜久星沉沒，更深月影斜。裙輕才動佩，鬟薄不勝花。   <br />   細風吹寶袂，輕露濕紅紗。相看樂未已，蘭燈照九華。  </p>  <p align=\"center\">   <b>    <font color=\"#FF6600\">樂府新歌應教</font>   </b>   <br />   青樓綺閣已含春，凝妝艷粉復如神。細細輕裙全漏影，離離薄扇詎障塵。   <br />   樽中酒色恆宜滿，曲裡歌聲不厭新。紫燕欲飛先繞棟，黃鶯始哢即嬌人。   <br />   撩亂垂絲昏柳陌，參差濃葉暗桑津。上客莫畏斜光晚，自有西園明月輪。  </p> "}