{"id":"7-176","content":"   <div align=\"center\">   <span class=\"style1\">呂渭老</span>  </div>  <p align=\"center\">一作濱老，字聖求，嘉興（今屬浙江）人。宣和間以詩名。今存《聖求詞》一卷，   <br />   詞風婉媚，刻畫工麗，也有平易樸素之作。  </p>  <p align=\"center\">   <span class=\"style2\">薄倖</span>   <br />   青樓春晚。晝寂寂、梳勻又懶。乍聽得、鴉啼鶯弄，惹起新愁無限。   <br />   記年時、偷擲春心，花間隔霧遙相見。   <br />   便角枕題詩，寶釵貰酒，共醉青苔深院。   <br />   怎忘得、回廊下，攜手處、花明月滿。   <br />   如今但暮雨，蜂愁蝶恨，小窗閑對芭蕉展。   <br />   卻誰拘管。盡無言、閑品秦箏，淚滿參差雁。腰支漸小，心與楊花共遠。  </p>  <p align=\"center\">   <span class=\"style2\">望海潮</span>   <br />   側寒斜雨，微燈薄霧，匆匆過了元宵。簾影護風，盆池見日，青青柳葉柔條。   <br />   碧草皺裙腰。正晝長煙暖，蜂困鶯嬌。望處淒迷，半篙綠水浸斜橋。   <br />   孫郎病酒無聊。記烏絲醉語，碧玉風標。新燕又雙，蘭心漸吐，嘉期趁取花朝。   <br />   心事轉迢迢。但夢隨人遠，心與山遙。誤了芳音，小窗斜日對芭蕉。  </p>  <p align=\"center\">   <span class=\"style2\">選冠子</span>   <br />   雨濕花房，風斜燕子，池閣晝長春晚。檀盤戰象，寶局鋪棋，籌畫未分還懶。   <br />   誰念少年，齒怯梅酸，病疏霞盞。正青錢遮路，綠絲明水，倦尋歌扇。   <br />   空記得、小合題名，紅箋青制，燈火夜深裁剪。   <br />   明眸似水，妙語如弦，不覺曉霜雞喚。   <br />   聞道近來，箏譜慵看，金鋪長掩。瘦一枝梅影，回首江南路遠。  </p>  <p align=\"center\">   <span class=\"style2\">選冠子</span>   <br />   風約晴雲，花幹宿露，簾幕萬家清曉。青簾賽酒，小塢藏春，冶葉豔枝相照。   <br />   羊駕小車，笑逐遊人，遠迷芳草。更紅英飛舞，繡茵連接，霧台煙沼。   <br />   年少日、細馬戎韉，紅靴玉帶，同指軟塵西笑。   <br />   珍珠戲擲，彩筆搜奇，不覺暮春鶯老。   <br />   誰見這回，霜點髯髯衰，事縈懷抱。訴一春心事，燕子周遮來了。  </p>  <p align=\"center\">   <span class=\"style2\">念奴嬌‧贈希文寵姬</span>   <br />   暮雲收盡，霽霞明、高擁一輪寒玉。簾影橫斜房戶靜，小立啼紅蔌蔌。   <br />   素鯉頻傳，蕉心微展，雙蕊明紅燭。開門疑是，故人敲撼窗竹。   <br />   長記那裡西樓，小寒窗靜，盡掩風箏鳴屋。淚眼燈光情未盡，盡覺語長更促。   <br />   短短霞杯，溫溫羅帕，妙語書裙幅。五湖何日，小舟同泛春綠。  </p>  <p align=\"center\">   <span class=\"style2\">情久長</span>   <br />   鎖窗夜永，無聊盡作傷心句。甚近日、帶紅移眼，梨臉擇雨。   <br />   春心償未足，怎忍聽、啼血催歸杜宇。   <br />   暮帆掛、沈沈暝色，袞袞長江，流不盡、來無據。   <br />   點檢風光，歲月今如許。趁此際、浦花汀草，一棹東去。   <br />   雲窗霧閣，洞天曉、同作煙霞伴侶。   <br />   算誰見、梅簾醉夢，柳陌晴遊，應未許、春知處。  </p>  <p align=\"center\">   <span class=\"style2\">情久長</span>   <br />   冰梁跨水，沈沈霽色遮千里。怎向我、小舟孤楫，天外飄逐。   <br />   夜寒侵短髮，睡不穩、窗外寒風漸起。   <br />   歲華暮、蟾光射雪，碧瓦飄霜，塵不動、寒無際。   <br />   雞咽荒郊，夢也無歸計。擁繡枕、斷魂殘魄，清吟無味。   <br />   想伊睡起，又念遠、樓閣橫枝對倚。   <br />   待歸去、西窗剪燭，小合凝香，深翠幕、饒春睡。  </p>  <p align=\"center\">   <span class=\"style2\">滿江紅</span>   <br />   晚浴新涼，風蒲亂、松梢見月。庭陰盡、暮蟬啼歇。   <br />   螢繞井欄簾入燕，荷香蘭氣供搖箑。賴晚來、一雨洗遊塵，無些熱。   <br />   心下事，峰重疊。人甚處，星明滅。想行雲應在，鳳凰城闕。   <br />   曾約佳期同菊蕊，當時共指燈花說。據眼前、何日是西風，涼吹葉。  </p>  <p align=\"center\">   <span class=\"style2\">滿江紅</span>   <br />   笑語移時，風影亂、半簾寒日。鮮明是、晚來妝飾。   <br />   共說西園攜手處，小橋深竹連苔色。到如今、梧葉染清霜，封行跡。   <br />   春未透，梅先拆。人縱健，時難得。想明年虛過，上元寒食。   <br />   數著佳期愁入眼，雨珠零亂梨花濕。任翠鬟、欹側背斜陽，鳴瑤瑟。  </p>  <p align=\"center\">   <span class=\"style2\">滿江紅</span>   <br />   燕拂危檣，斜日外、數峰凝碧。正暗潮生渚，暮風飄席。   <br />   初過南村沽酒市，連空十頃菱花白。想故人、輕箑障遊絲，聞遙笛。   <br />   魚與雁，通消息。心與夢，空牽役。到如今相見，怎生休得。   <br />   斜抱琵琶傳密意，一襟新月橫空碧。問甚時、同作醉中仙，煙霞客。  </p>  <p align=\"center\">   <span class=\"style2\">滿江紅‧次楊子耕韻</span>   <br />   山繞吳城，修竹外，滿林圍碧。任孤檣百丈，遠牽江色。   <br />   政簡民閑無一事，同遊仍是鴛鸞客。到晚年、遺愛續新題，都堪說。   <br />   修門賦，今誰續。痛飲士，天應惜。正彩霞垂帔，暮風飄瑟。   <br />   笑疾禪癡今在否，風燈石火同飄忽。去醉鄉、深處著身心，休銘櫛。  </p>  <p align=\"center\">   <span class=\"style2\">醉蓬萊</span>   <br />   任落梅鋪綴，雁齒斜橋，裙腰芳草。閑伴遊絲，過曉園庭沼。   <br />   廝近清明，雨晴風軟，稱少年尋討。碧縷牆頭，紅雲水面，柳堤花島。   <br />   誰信而今，怕愁憎酒，對著花枝，自疏歌笑。鶯語丁寧，問甚時重到。   <br />   夢筆題詩，帕綾封淚，向鳳簫人道。處處傷心，年年遠念，惜春人老。  </p>  <p align=\"center\">   <span class=\"style2\">齊天樂‧觀競渡</span>   <br />   香紅飄沒明春水，寒食萬家遊舫。整整斜斜，疏疏密密，簾纈旗紅相望。   <br />   江波蕩漾。稱彩艦龍舟，繡衣霞槳。舞楫爭先，歌笑簫鼓亂清唱。   <br />   重來劉郎又老，對故園桃紅春晚，盡成惆悵。   <br />   淚雨難晴，愁眉又結，翻覆十年手掌。   <br />   如今怎向。念舞板歌塵，遠如天上。斜日回舟，醉魂空舞揚。  </p>  <p align=\"center\">   <span class=\"style2\">沁園春</span>   <br />   復把元宵，等閒過了，算來告誰。   <br />   整二年三歲，樽前笑處，知他陪了，多少歌詩。   <br />   豈信如今，不成些事，還是無聊空皺眉。   <br />   爭知道，冤家誤我，日許多時。   <br />   心兒。轉更癡迷。又疑道、清明得共伊。   <br />   但自家晚夜，多方遣免，不須煩惱，雨月為期。   <br />   用破身心，博些歡愛，有後不成人便知。   <br />   從來是，這風流伴侶，有分雙飛。  </p>  <p align=\"center\">   <span class=\"style2\">滿路花‧同柳仲修在趙屯</span>   <br />   西風秋日短，小雨菊花寒。斷雲低古木，暗江天。星娥尺五，佳約誤當年。   <br />   小語憑肩處，猶記西園。畫橋斜月欄杆。   <br />   鳥啼花落，春信遣誰傳。尚容清夜夢、小留連。青樓何處，寶鏡注嬋娟。   <br />   應念紅箋事，微暈春山。背窗愁枕孤眠。  </p>  <p align=\"center\">   <span class=\"style2\">驀山溪</span>   <br />   韻高格妙。不數閑花草。向晚小梳妝，換一套、新衣始了。   <br />   橫釵整鬢，倚醉唱清詞，房戶靜，酒杯深，簾幕明殘照。   <br />   揚州一夢，未盡還驚覺。自恁在心頭，拈不出、何時是了。   <br />   吳霜點鬢，春色老劉郎，雲路遠，晚溪橫，誰見桃花笑。  </p>  <p align=\"center\">   <span class=\"style2\">驀山溪</span>   <br />   元宵燈火。月淡遊人可。攜手步長廊，又說道、傾心向我。   <br />   歸來一夢，整整十年餘，人似舊，去無因，牽惹情懷破。   <br />   章台楊柳，聞道無關鎖。行客挽長條，悄不似、當初些個。   <br />   而今休也，搖落任東風，但恣意，盡留情，我也知無那。  </p>  <p align=\"center\">   <span class=\"style2\">千秋歲</span>   <br />   寶香盈袖。約腕金條瘦。裙兒細襉如肩皺。笑多簪髻側，語小絲簧奏。   <br />   洞房晚，千金未直橫波溜。   <br />   緣短歡難又。人去春如舊。枝上月，誰攜手。宿雲迷遠夢，淚枕中殘酒。   <br />   怎奈向，繁陰亂葉梅如豆。  </p>  <p align=\"center\">   <span class=\"style2\">早梅芳近</span>   <br />   畫簾深，妝閣小。曲徑明花草。風聲約雨，暝色啼鴉暮天杳。   <br />   染眉山對碧，勻臉霞相照。漸更衣對客，微坐自輕笑。   <br />   醉紅明，金葉倒。恣看還新好。瑩汪粉淚，滴爍波光射庭沼。   <br />   犀心通密語，珠唱翻新調。佳期、定期、定約秋了。  </p>  <p align=\"center\">   <span class=\"style2\">醉落魄</span>   <br />   明窗讀易。時才人地俱超軼。   <br />   偶然一墮槐安國。說利談功，這事怎休得。   <br />   何時置酒圖書室。揮弦目送西飛翼。   <br />   夜來已覺春篘溢。月影三人，一醉舊相識。  </p>  <p align=\"center\">   <span class=\"style2\">醉落魄</span>   <br />   纖鞋窄襪。紅茵自稱琵琶拍。   <br />   明衣妝臉春梳掠。好好亭亭，那得恁標格。   <br />   匆匆一醉霜華白。歸來偏記藍橋宅。   <br />   五更殘夢迷蝴蝶。覷著花枝，只被繡簾隔。  </p>  <p align=\"center\">   <span class=\"style2\">惜分飛‧元夕</span>   <br />   白玉花驄金絡腦。十里華燈相照。簾映春窈窕。霧香殘膩桃花笑。   <br />   一串歌珠雲外嫋。飲罷玉樓寒悄。歸去城南道。柳梢獵獵東風曉。  </p>  <p align=\"center\">   <span class=\"style2\">浣溪沙</span>   <br />   煙柳濛濛鵲做巢。青青弱草帶斜橋。鶯聲多在杏花梢。   <br />   逐伴不知春路遠，見人時著小詞招。阿誰有分伴吹簫。  </p>  <p align=\"center\">   <span class=\"style2\">浣溪沙</span>   <br />   彩選骰兒隔袖拈。整釵微見玉纖纖。夜寒窗外更垂簾。   <br />   好事燈花雙作蕊，照人月影入斜簷。新愁日日座中添。  </p>  <p align=\"center\">   <span class=\"style2\">浣溪沙</span>   <br />   做得因緣不久長。驚風枝上偶成雙。歸來魂夢帶幽香。   <br />   燈下揉花春去早，竹間影月索歸忙。十年前事費思量。  </p>  <p align=\"center\">   <span class=\"style2\">漁家傲‧作浮圖語送深上人遊廬山</span>   <br />   聞道廬山橫廣澤。晴空萬頃波濤白。   <br />   上有至人營窟宅。經遊客。古今多是煙霞謫。   <br />   一缽上人輕六翮。選場要射如來策。   <br />   點化黃金非妙藥。難堪酌。三生一口都吞卻。  </p>  <p align=\"center\">   <span class=\"style2\">漁家傲</span>   <br />   昨夜山空流石乳。道人妙手親拈取。   <br />   未欲淩雲歸洞府。清風舉。大千一葉同掀舞。   <br />   笑把須彌撾破鼓。東山雲作西山雨。   <br />   我欲住庵無拄斧。君相許。三更明月湖心午。  </p>  <p align=\"center\">   <span class=\"style2\">漁家傲</span>   <br />   潦倒瞿曇饒口悄。拈花冤道頭陀笑。   <br />   雞足山中眠未覺。誰知道。至今功業猶分剖。   <br />   唇口周遮何日了。禪床四面藤蘿繞。   <br />   有個路頭君試討。梅花老。南園蝴蝶飛芳草。  </p>  <p align=\"center\">   <span class=\"style2\">漁家傲</span>   <br />   高絆袈裟挑紙帔。一杯茶罷成行計。   <br />   路入廬山風細細。輕彈指。百千三昧俱遊戲。   <br />   法椅何曾燒兩臂。誰知紙上無窮意。   <br />   欲識普賢真實際。齁齁地。小爐雪夜和衣睡。  </p>  <p align=\"center\">   <span class=\"style2\">漁家傲</span>   <br />   頂上鐵輪飛火焰。防身細按威神劍。   <br />   體用雙行誰敢覘。光閃閃。何須更把茶林撼。   <br />   衲子家風存古儉。一條概栗如天塹。   <br />   粥鼓未鳴燈火暗。無恩念。斷崖古木橫藤簟。  </p>  <p align=\"center\">   <span class=\"style2\">漁家傲</span>   <br />   落月杜鵑啼未了。粥魚忽報千山曉。   <br />   笠子蓋頭衣缽少。穿林表。回頭高煞空中小。   <br />   官路舊多林木繞。露濃花蕊皆顛倒。   <br />   渡水登山排草草。廬山好。香爐峰下湖波渺。  </p>  <p align=\"center\">   <span class=\"style2\">思佳客</span>   <br />   江上何人一笛橫。倚樓吹得月華生。寒風墮指傾三弄，小市收燈欲二更。   <br />   持蟹股，破霜橙。玉人水調品秦箏。細看桃李春時面，共盡玻璃酒一觥。  </p>  <p align=\"center\">   <span class=\"style2\">思佳客</span>   <br />   微點胭脂暈淚痕。更衣整鬢立黃昏。春風攪樹花如雨，夕靄迷空燕趁門。   <br />   題往事，錦回紋。春心無定似行雲。深屏繡幌空愁獨，明月梨花殢一樽。  </p>  <p align=\"center\">   <span class=\"style2\">好事近</span>   <br />   別酒帶愁酸，千里失群黃鵠。行到小橋梯下，便飛雲南北。   <br />   不妨垂手小徘徊，日影轉欄曲。從此賀囊佳制，有新奇題目。  </p>  <p align=\"center\">   <span class=\"style2\">好事近</span>   <br />   飛雪過江來，船在赤欄橋側。惹報布帆無恙，著兩行親劄。   <br />   從今日日在南樓，鬢自此時白。一詠一觴誰共，負平生書冊。  </p>  <p align=\"center\">   <span class=\"style2\">好事近</span>   <br />   年少萬函書，朱紫只應低拾。更賴主人明眼，作青雲梯級。   <br />   歸來應是印累累，笳鼓鬧鄉邑。若訪老人生計，販謝郎蓑笠。  </p>  <p align=\"center\">   <span class=\"style2\">好事近</span>   <br />   雲影護梅枝，短短未禁飛雪。彩幅自題新句，作催妝佳闋。   <br />   西樓昨夜五更寒，恐一枝先發。元是素娥無寐，賀半輪明月。  </p>  <p align=\"center\">   <span class=\"style2\">好事近</span>   <br />   小飲破清寒，坐久困花頹玉。兩行豔衣明粉，聽阿誰拘束。   <br />   麗華百媚坐來生，仙韻動群目。一曲鳳簫同去，倦人間絲竹。  </p>  <p align=\"center\">   <span class=\"style2\">天仙子‧代人送希文</span>   <br />   樓下轆轤橫露井。樓上嬋娟開曉鏡。   <br />   下樓難忘上樓時，風未定。帆不正。簌簌珍珠揮塵柄。   <br />   眉上新愁吹不醒。別酒未斟歌未忍。   <br />   雪中梅下定重來，煙暝暝。腸寸寸。莫放笛聲吹落盡。  </p>  <p align=\"center\">   <span class=\"style2\">燕歸樑</span>   <br />   樓外東風杜宇聲。雙枕細眉顰。女郎番馬小山屏。金籠冷、夢魂驚。   <br />   起來重綰雙羅髻，無個事、淚盈盈。楊花蝴蝶亂分身。飛不定、暮雲晴。  </p>  <p align=\"center\">   <span class=\"style2\">小重山‧七夕病中</span>   <br />   半夜燈殘鼠上檠。上窗風動竹，月微明。   <br />   夢魂偏記水西亭。琅玕碧，花影弄蜻蜓。   <br />   千里暮雲平，南樓催上燭，晚來晴。   <br />   酒闌人散斗西傾。天如水，團扇撲流螢。  </p>  <p align=\"center\">   <span class=\"style2\">河傳</span>   <br />   斜紅照水。似晴空萬里。明霞相倚。   <br />   逐伴笑歌，小立綠槐陰裡。誚沒些、春氣味。   <br />   紛紛覷著閑桃李。淺淺深深，不滿遊人意。   <br />   幽豔一枝，向晚重簾深閉。是青君、愛惜底。  </p>  <p align=\"center\">   <span class=\"style2\">清平樂‧上元趙仲能窗下</span>   <br />   水瓶石硯。敗壁蝸書篆。窗下日舒縫衲線。屋角晚風飛霰。   <br />   上元燈火佳時。長廊語笑追隨。高臥一番紙帔，覺來月貫南枝。  </p>  <p align=\"center\">   <span class=\"style2\">握金釵</span>   <br />   風日困花枝，晴蜂自相趁。晚來紅淺香盡。整頓腰肢暈殘粉。   <br />   弦上語，夢中人，天外信。   <br />   青杏已成雙，新樽薦櫻筍。為誰一和銷損。數著佳期又不穩。   <br />   春去也，怎當他，清晝永。  </p>  <p align=\"center\">   <span class=\"style2\">握金釵</span>   <br />   向晚小妝勻，明窗倦裁剪。見花清淚遮眼。開盡繁桃又春晚。   <br />   心下事，比年時，都較懶。   <br />   蝴蝶入簾飛，郎聲似鶯囀。見來無計拘管。心似芭蕉乍舒展。   <br />   歸去也，夕陽斜，紅滿院。  </p>  <p align=\"center\">   <span class=\"style2\">南歌子</span>   <br />   策杖穿荒圃，登臨笑晚風。無窮秋色蔽晴空。遙見夕陽江上、捲飛蓬。   <br />   雁過菰蒲遠，山遙夢寐通。一林楓葉墮愁紅。歸去暮煙深處、聽疏鐘。  </p>  <p align=\"center\">   <span class=\"style2\">南歌子</span>   <br />   遠色連朱閣，寒鴉噪夕陽。小爐溫手酌鵝黃。掩亂一枝清影、在寒窗。   <br />   念遠歌聲小，嗔歸淚眼長。纖腰今屬冶遊郎。朝暮楚宮雲雨、恨茫茫。  </p>  <p align=\"center\">   <span class=\"style2\">蝶戀花</span>   <br />   風洗遊絲花皺影。碧草初齊，舞鶴閑相趁。   <br />   短夢乍回慵理鬢。驚心忽數清明近。   <br />   逐伴強除眉上恨。趁蝶西園，不覺鞋兒褪。   <br />   醉笑眼波橫一寸。微微酒色生紅暈。  </p>  <p align=\"center\">   <span class=\"style2\">蝶戀花</span>   <br />   花色撩人紅入眼。可是東君，要得人腸斷。   <br />   欲訴深情春不管。風枝雨葉空撩亂。   <br />   謾插一枝飛一酉戔。小賞幽期，破我平生願。   <br />   珍約未成春又短。但憑蝴蝶傳深怨。  </p>  <p align=\"center\">   <span class=\"style2\">品令</span>   <br />   繡衣未整。傍窗格、臨清鏡。新霜薄霧，這下幾日，陰晴不定。   <br />   欲插黃花，心事又還記省。   <br />   去年香徑。共粉蝶、閑相趁。寶香玉珮，暗解付與，多情荀令。   <br />   何日西樓，重見暮帆煙艇。  </p>  <p align=\"center\">   <span class=\"style2\">祝英台</span>   <br />   寶蟾明，朱閣靜，新燕近簾語。還記元宵，燈火小橋路。   <br />   逢迎春筍柔微，淩波纖穩，誚不顧、斗斜三鼓。   <br />   甚無據。誰信一霎是春，鶯聲留不住。柳色苔痕，風雨暗花圃。   <br />   細看羅帶銀鉤，綃巾香淚，算不枉、那時分付。  </p>  <p align=\"center\">   <span class=\"style2\">水調歌頭‧進道作水調歌頭一韻，幾二十首，讀之，殆不勝情。    <br />    次其韻作一篇   </span>   <br />   扁舟思獨往，檣影劃晴煙。要伴人隨明月，踏破水中天。   <br />   誰信騎鯨高逝，空對筆端風雨，如泛楚江船。老子窮無賴，端欲把降竿。   <br />   白萍汀，歸老計，似高閑。平生愛我，一言相置二劉間。   <br />   准擬何山松桂，折足鐺能安穩，芋火對欄殘。何必少林語，立雪問心安。  </p>  <p align=\"center\">   <span class=\"style2\">水調歌頭‧明日，純中以酒見貺，約即見過。徘徊江上久不至，復次其韻</span>   <br />   江湖堪極目，非霧亦非煙。故人相見，縱橫高義薄雲天。   <br />   已具萸樽茗話，悵望雲中江樹，不見子猷船。日色隱林表，十里認帆竿。   <br />   百年間，無個事，且安閒。功名兩字，茫然都墮有無間。   <br />   且盡身前一醉，休問古來今往，及取菊花殘。仙事占無據，竹帛笑劉安。  </p>  <p align=\"center\">   <span class=\"style2\">水調歌頭‧壬寅九月，謁季修，題其書室壁曰秋齋夢謁，復以進道韻續之</span>   <br />   秋齋多夢謁，舌本欲生煙。獨步一庭明月，雁字已橫天。   <br />   作個生涯不遂，松竹雨荒三徑，卻憶五湖船。小阮貧尤甚，犢鼻掛長竿。   <br />   白鷗汀，風共水，一生閑。橫琴唳鶴，要攜妻子老雲間。   <br />   燈火熒熒深夜，高臥南窗折几，杯到不留殘。莫遣江湖手，遮日向長安。  </p>  <p align=\"center\">   <span class=\"style2\">水調歌頭‧壬寅十月二十四日飲少酒徑醉擁案而寢。    <br />    中夜酒醒次其韻作一篇   </span>   <br />   心肝皆錦繡，落筆盡雲煙。詩狂酒興，要騎亦鯉上青天。   <br />   織女回車相勞，指點虛無征路，翻動月明船。舉手謝同輩，豈復念漁竿。   <br />   我平生，心正似，白雲閑。衣冠汙我，偶逢遊戲到人間。   <br />   常念孤雲高妙，若作轆轤俯仰，誰復食君殘。拜塵金穀輩，都是臥崇安。  </p>  <p align=\"center\">   <span class=\"style2\">水調歌頭‧哭進道。    <br />    “飛橋自古雙溪合，檉柳如今夾岸垂”。麼金店別業詩   </span>   <br />   詩人翻水盡，寂寞五侯煙。醉魂何在，應騎箕尾列青天。   <br />   記得平生談笑，夾岸手栽楊柳，同泛夜深船。溪水還依舊，深淺半青竿。   <br />   小神仙，殷七七，許閑閑。黃粱未熟，經遊都在夢魂間。   <br />   我厭囂塵濁味，幾欲淩雲羽化，雞犬不留殘。俗事丹砂冷，且抱一枝安。  </p>  <p align=\"center\">   <span class=\"style2\">水調歌頭‧其韻而寄之</span>   <br />   暮雲遮遠眼，疊疊入青煙。十年不見，醯雞同舞甕中天。   <br />   聞道山陰回棹，相去都無百里，李郭可同船。行止皆天意，端欲自操竿。   <br />   功名事，須早計，真安閒。高才妙手，不當留意市廛間。   <br />   俄已山林長往，塵面時時拂鏡，齒髮甚衰殘。廊廟非吾事，茅屋且安安。  </p>  <p align=\"center\">   <span class=\"style2\">水調歌頭‧與小飲</span>   <br />   撫床多感慨，白髮困風煙。出門有礙，更堪寒暮雪飛天。   <br />   君棄一盂一衲，奔走五湖清海，杯度不乘船。來訪山中友，●●●●竿。   <br />   看人間，誰得似，謫仙閑。生涯不問，留情多在酒杯間。   <br />   剪燭西風談笑，零落一樽相對，不覺已更殘。回首功名事，箋記謝任安。  </p>  <p align=\"center\">   <span class=\"style2\">水調歌頭‧送季修同希文去秀</span>   <br />   十年禪榻畔，風雨揚茶煙。跳丸日月，未甘白髮困堯天。   <br />   江左風流才子，要伴江湖張翰，同泛洛陽船。酌酒情無盡，海燕繞船竿。   <br />   逼人來，功業事，不教閑。男兒三十，定當談笑在堂間。   <br />   老子婆娑貧態，閉戶長鬚赤腳，他日要分殘。禹浪桃花影，歸棹正輕安。   <br />   <span class=\"style4\">何山道人水調歌頭二十首一韻，余和之，計前後凡八首。道人之語，如謝康樂詩，    <br />    出水芙蓉，自然可愛，余誠不足以繼其後。嗚呼，道人死矣，仙耶人耶，皆不知。    <br />    俟如其數，焚香燒以與之。魂如有靈，當淩雲一笑。   </span>  </p>  <p align=\"center\">   <span class=\"style2\">江城子</span>   <br />   曉參垂戶宿酲醒。坐南亭。對疏星。點點螢光，偏向竹梢明。   <br />   望斷長空何處是，雲葉亂，彩霞橫。   <br />   西樓依舊抱重城。小銀屏。此時情。鴉陣翻叢，枯柳兩三聲。   <br />   欹枕欲尋初夜夢，雞唱遠，曉蟾傾。  </p>  <p align=\"center\">   <span class=\"style2\">江城子</span>   <br />   聞君見影已堪憐。短因緣。偶同筵。相見無言，分散倍依然。   <br />   做夢楊花隨去也，妝合畔，繡床前。   <br />   覺來離緒意綿綿。寫蠻箋。倩誰傳。魚雁悠悠，門外水如天。   <br />   欲上西樓還不忍，難著眼，望秋千。  </p>  <p align=\"center\">   <span class=\"style2\">水龍吟‧寄竹西</span>   <br />   五湖春水茫茫，夢魂夜逐楊花去。汀花岸草，佳人微笑，眼波橫注。   <br />   借問劉郎，心期則甚，一成無據。自春來淚滿，挼藍袖口，沒整頓，心情處。   <br />   聞道相如病渴，念文君、白頭新句。相思兩地，無窮煙水，一庭花霧。   <br />   錦字藏頭，織成機上，一時分付。問他年，更有微雲淡月，重來兮否。  </p>  <p align=\"center\">   <span class=\"style2\">減字木蘭花</span>   <br />   雨簾高捲。芳樹陰陰連別館。涼氣侵樓。蕉葉荷枝各自秋。   <br />   前溪夜舞。化作驚鴻留不住。愁損腰肢。一桁香銷舊舞衣。  </p>  <p align=\"center\">   <span class=\"style2\">減字木蘭花</span>   <br />   明眸巧笑。坐久更宜燈燭照。小醉辭歸。懷抱明明只自知。   <br />   瑣窗重見。桃李春風三月面。怎不思量。折柳孤吟斷殺腸。  </p>  <p align=\"center\">   <span class=\"style2\">江城子慢</span>   <br />   新枝媚斜日。花徑霽、晚碧泛紅滴。   <br />   近寒食，蜂蝶亂、點檢一城春色。倦遊客。   <br />   門外昏鴉啼夢破，春心似、遊絲飛遠碧。燕子又語斜簷，行雲自沒消息。   <br />   當時烏絲夜語，約桃花時候，同醉瑤瑟。甚端的。看看是、榆角楊花飛擲。   <br />   怎忘得。斜倚紅樓回淚眼，天如水、沈沈連翠璧。想伊不整啼妝影簾側。  </p>  <p align=\"center\">   <span class=\"style2\">如夢令</span>   <br />   百和寶釵香珮。短短同心霞帶。清鏡照新妝，巧畫一雙眉黛。   <br />   多態。多態。偷覷榴花窗外。  </p>  <p align=\"center\">   <span class=\"style2\">極相思</span>   <br />   拂牆花影飄紅。微月辨簾櫳。香風滿袖，金蓮印步，狹徑迎逢。   <br />   笑靨乍開還斂翠，正花時、卻恁西東。別房初睡，斜門未鎖，且更從容。  </p>  <p align=\"center\">   <span class=\"style2\">極相思</span>   <br />   西園鬥草歸遲。隔葉囀黃鸝。欄杆醉倚，秋千背立，數遍佳期。   <br />   寒食清明都過了，趁如今、芍藥薔薇。衩衣吟露，歸舟纜月，方解開眉。  </p>  <p align=\"center\">   <span class=\"style2\">賀新郎‧別竹西</span>   <br />   斜日封殘雪。記別時、檀槽按舞，霓裳初徹。   <br />   唱煞陽關留不住，桃花面皮似熱。   <br />   漸點點、珍珠承睫。門外潮平風席正，指佳期、共約花同折。   <br />   情未忍，帶雙結。釵金未斷腸先結。下扁舟、更有暮山千疊。   <br />   別後武陵無好夢，春山子規更切。但孤坐、一簾明月。   <br />   蠶共繭、花同蒂，甚人生要見，底多離別。誰念我，淚如血。  </p>  <p align=\"center\">   <span class=\"style2\">浪淘沙</span>   <br />   倚枕數更籌。清夜悠悠。竹風荷露小窗秋。往事迷人渾不省，總是離愁。   <br />   無賴是橫眸。濟楚風流。一時摟攬著心頭。調數夢魂將我去，明月重樓。  </p>  <p align=\"center\">   <span class=\"style2\">思佳客</span>   <br />   深夜槐風析酲惺。露荷涼氣滿西庭。憑欄小語花梢月，緩步偷拈石上螢。   <br />   秋意早，暑衣輕。殢人索酒復同傾。大家沈醉還高枕，一任西樓報五更。  </p>  <p align=\"center\">   <span class=\"style2\">二郎神</span>   <br />   西池舊約。燕語柳梢桃萼。向紫陌、秋千影下，同綰雙雙鳳索。   <br />   過了鶯花休則問，風共月、一時閑卻。   <br />   知誰去、喚得秋陰，滿眼敗垣紅葉飄泊。   <br />   江湖載酒，十年行樂。甚近日、傷高念遠不覺風前淚落。   <br />   橘熟橙黃堪一醉，斷未負、晚涼池閣。只愁被、撩撥春心，煩惱怎生安著。  </p>  <p align=\"center\">   <span class=\"style2\">百宜嬌</span>   <br />   隙月垂篦，亂蛩催織，秋晚嫩涼房戶。   <br />   燕拂簾旌，鼠窺窗網，寂寂飛螢來去。   <br />   金鋪鎮掩，謾記得、花時南浦。約重陽、萸糝菊英，小樓遙夜歌舞。   <br />   銀燭暗、佳期細數。簾幕漸西風，午窗秋雨。   <br />   葉底翻紅，水面皺碧，燈火裁縫砧杵。   <br />   登高望極，正霧鎖、官槐歸路。定須相將，寶馬鈿車，訪吹篇侶。  </p>  <p align=\"center\">   <span class=\"style2\">醉思仙</span>   <br />   斷人腸。正西樓獨上，愁倚斜陽。稱鴛鴦鸂鶒，兩兩池塘。   <br />   春又老，人何處，怎慣不思量。到如今，瘦損我，又還無計禁當。   <br />   小院呼慮夜，當時醉倒殘缸。被天風吹散，鳳翼難雙。   <br />   南窗雨，西廊月，尚未散、拂天香。聽鶯聲，悄記得，那時舞板歌梁。  </p>  <p align=\"center\">   <span class=\"style2\">眼兒媚</span>   <br />   曉釵催鬢語南風。碧澗小橋通。榆陰短短，露光炯炯，滿地花紅。   <br />   天涯不見歸帆影，蜂蝶盡西東。宿酲漸解，殘妝猶在，曉日簾櫳。  </p>  <p align=\"center\">   <span class=\"style2\">眼兒媚</span>   <br />   循檻琅玕粉沾衣。一片子規啼。蓬壺夢短，蜀衾香遠，愁損腰肢。   <br />   石城堂上雙雙燕，應傍莫愁飛。春江艇子，雪中梅下，知與誰期。  </p>  <p align=\"center\">   <span class=\"style2\">夢玉人引</span>   <br />   上危梯盡，盡畫合迥，晝簾垂。曲水飄香，小園鶯喚春歸。   <br />   舞袖弓彎，正滿城、煙草淒迷。結伴踏青，趁蝴蝶雙飛。   <br />   賞心歡計，從別後、無意到西池。自檢羅囊，要尋紅葉留詩。   <br />   懶約無憑，鶯花都不知。怕人問，強開懷、細酌酴醾。  </p>  <p align=\"center\">   <span class=\"style2\">傾杯令</span>   <br />   楓葉飄紅，蓮房肥露，枕席嫩涼先到。簾外蟾華如掃。枝上啼鴉催曉。   <br />   秋風又送潘郎老。小窗明、疏螢淺照。登高送遠惆悵，白髮至今未了。  </p>  <p align=\"center\">   <span class=\"style2\">傾杯令</span>   <br />   隔座藏鉤，分曹射覆燭豔漸催三鼓。箏按教坊新譜。樓外月生春浦。   <br />   徘徊爭忍忙歸去。怕明朝、無情風雨。珍花美酒團坐，且作樽前笑侶。  </p>  <p align=\"center\">   <span class=\"style2\">生查子</span>   <br />   攤錢臨小窗，撲蝶穿斜徑。醉戲晚風前，吹亂連枝影。   <br />   別來秋夜長，夢到金屏近。腸斷一聲雞，殘月懸朝鏡。  </p>  <p align=\"center\">   <span class=\"style2\">生查子</span>   <br />   裙長步漸遲，扇薄羞難掩。鞋褪倚郎肩，問路眉先斂。   <br />   踏青南陌回，倚醉開嬌靨。今夜更同行，忍笑勻妝臉。  </p>  <p align=\"center\">   <span class=\"style2\">生查子</span>   <br />   雙鬟綠髮齊，多笑薦紅落。穿竹過西齋，問字時偷學。   <br />   嬌慵不慣羞，同倚欄杆角。屈指數元宵，燈火堪行樂。  </p>  <p align=\"center\">   <span class=\"style2\">撲蝴蝶近</span>   <br />   分釵綰髻，洞府難分手。離觴短闋，啼痕冰舞袖。   <br />   馬嘶霜滑，橋橫路轉，人依古柳。曉色漸分星斗。   <br />   怎分剖。心兒一似，傾入離愁萬千斗。垂鞭佇立，傷心還病酒。   <br />   十年夢裡嬋娟，二月花中豆蔻。春風為誰依舊。  </p>  <p align=\"center\">   <span class=\"style2\">撲蝴蝶近</span>   <br />   風荷露竹，秋意侵疏鬢。微燈曲几，有簾通桂影。   <br />   乍涼衣著，輕明微醉，歌聲聽穩。新愁殢人方寸。   <br />   怎不悶。當初欲憑，燕翼西飛寄歸信。小窗睡起，梁間都去盡。   <br />   夜長旅枕先知，秋杪黃花漸近。一成為伊銷損。  </p>  <p align=\"center\">   <span class=\"style2\">一落索</span>   <br />   蟬帶殘聲移別樹。晚涼房戶。秋風有意梁黃花，下幾點、淒涼雨。   <br />   渺渺雙鴻飛去。亂雲深處。一山紅葉為誰愁，供不盡、相思句。  </p>  <p align=\"center\">   <span class=\"style2\">一落索</span>   <br />   宮錦裁書寄遠。意長辭短。香蘭泣露雨催蓮，暑氣昏池館。   <br />   向晚小園行遍。石榴紅滿。花花葉葉盡成雙，渾似我、梁間燕。  </p>  <p align=\"center\">   <span class=\"style2\">一落索</span>   <br />   鳥散餘花飛舞。滿地風雨。長江袞袞接天流，夜送征帆去。   <br />   今夜行雲何處。斷腸南浦。殘腸南浦。殘燈不剪五更寒，獨自與、餘香語。  </p>  <p align=\"center\">   <span class=\"style2\">謁金門‧甲子年同寅伯題于壁</span>   <br />   人已老。春亦不留些少。花盡葉長蠶又抱。子規啼未了。   <br />   往事不論多少。且向樽前一笑。白髮滿頭愁已到。路長波渺渺。  </p>  <p align=\"center\">   <span class=\"style2\">鼓笛慢</span>   <br />   拍肩笑別洪崖，共看紫海還清淺。蓬壺舊約，人間舒笑，桃紅千遍。   <br />   去歲爭春，今年逼臘，滿空飄霰。漸橫枝照水，清綠弄日，都點綴、江南岸。   <br />   須吸百川為壽，捲恩波、已傾銀漢。戎袍擁戟，萬釘圍帶，天孫新眷。   <br />   十里塵香，五更弦月，未收弦管。正秦箏續譜，宮簫定拍，候來冬按。  </p>  <p align=\"center\">   <span class=\"style2\">西江月慢</span>   <br />   春風淡淡，清晝永、落英千尺。桃杏散平郊，晴蜂來往，妙香飄擲。   <br />   傍畫橋、煮酒青簾，綠楊風外，數聲長笛。記去年、紫陌朱門，花下舊相識。   <br />   向寶帕、裁書憑燕翼。望翠閣、煙林似織。聞道春衣猶未整，過禁煙寒食。   <br />   但記取、角枕情題，東窗休誤，這些端的。更莫待、青子綠陰春事寂。  </p>  <p align=\"center\">   <span class=\"style2\">思佳客‧竹西從人去數年矣，今得歸，偶以此煩全美達之</span>   <br />   曾醉揚州十里樓。竹西歌吹至今愁。燕銜柳絮春心遠，魚入晴江水自流。   <br />   情渺渺，夢悠悠。重尋羅帶認銀鉤。掛帆欲伴漁人去，只恐桃花誤客舟。  </p>  <p align=\"center\">   <span class=\"style2\">思佳客‧全美久不通，偶伯禧去，間錄前所賦，復作一首</span>   <br />   薄薄山雲欲濕花。雙雙燕子入簾斜。西樓尚記垂垂雪，酌酒猶殘片片霞。   <br />   人已遠，髮成華。小樓疏竹宅誰家。試憑去雁通消息，仙子當乘八月槎。  </p>  <p align=\"center\">   <span class=\"style2\">夜遊宮‧生日代人獻江宰</span>   <br />   簾外繁霜未掃。樓角動、玉繩橫曉。   <br />   百和交焚瑞煙繞。霽霞明，畫屏深，天渺渺。   <br />   喜色連池沼。薦眉壽、玉兒嬌小。   <br />   早晚除書下天表。日初長，莫等閒，孤一笑。  </p>  <p align=\"center\">   <span class=\"style2\">浣溪沙</span>   <br />   風掃長林雪壓枝。紛紛凍鵲傍簾飛。一樽聊作破寒威。   <br />   春意正愁梅漏泄，客情尤怕病禁持。曲欄杆外日初遲。  </p>  <p align=\"center\">   <span class=\"style2\">南歌子</span>   <br />   片片雲藏雨，重重霧隱山。可憐新月似眉彎。今夜斷腸凝望、小樓寒。   <br />   夢斷雲房遠，書長蠟炬殘。夜妝應罷短屏間。都把一春心事、付梅酸。  </p>  <p align=\"center\">   <span class=\"style2\">如夢令</span>   <br />   珠閣雨簾高捲。望斷碧梧牆院。短夢有幽尋，曉枕一峰雲亂。   <br />   誰見。誰見。風散菊英千片。  </p>  <p align=\"center\">   <span class=\"style2\">浣溪沙</span>   <br />   微綻櫻桃一顆紅。斷腸聲裡唱玲瓏。輕羅小扇掩酥胸。   <br />   惹鬢蛛絲新有喜，窺窗月彩舊相從。清宵一醉許誰同。  </p>  <p align=\"center\">   <span class=\"style2\">浪淘沙</span>   <br />   涼露洗秋空。菊徑鳴蛩。水晶簾外月玲瓏。燭蕊雙懸人似玉，簌簌啼紅。   <br />   宋玉在牆東。醉袖搖風。心隨月影入簾櫳。戲著錦茵天樣遠，一段愁濃。  </p>  <p align=\"center\">   <span class=\"style2\">醉桃源</span>   <br />   檀香新染砑紅綾。腰肢瘦不勝。合歡小幌掩餘酲。芙蓉入夢頻。   <br />   山不盡，水無情。錦河隔錦茵。劉郎仙骨未應輕。桃花已誤人。  </p>  <p align=\"center\">   <span class=\"style2\">思佳客</span>   <br />   夢裡相逢不記時。斷腸多在杏花西。微開笑語兜鞋急，遠有燈光掠鬢遲。   <br />   辭永夜，失深期。一枝黃菊對傷悲。夜涼窗外聞裁剪，應熨沈香制舞衣。  </p>  <p align=\"center\">   <span class=\"style2\">小重山</span>   <br />   雨洗簷花濕畫簾。知他因甚地，瘦厭厭。   <br />   玉人風味似冰蟾。愁不見，煙霧曉來添。   <br />   煩惱舊時諳。新來一段事，未心甘。   <br />   滿懷離緒過春蠶。燈殘也，誰見我眉尖。  </p>  <p align=\"center\">   <span class=\"style2\">柳梢青</span>   <br />   遠簾籠月。誰見南陌，子規啼血。萸糝菊英，整冠落帽，一時虛說。   <br />   五湖自有深期，曾指定、燈花細說。燕子巢空，秋鴻程遠，音書中絕。  </p>  <p align=\"center\">   <span class=\"style2\">卜算子</span>   <br />   雲破月高懸，照我雙雙淚。人在朱橋轉曲西，翠幕重重閉。   <br />   要見索商量，見了還無計。心似長檠一點燈，到曉清清地。  </p>  <p align=\"center\">   <span class=\"style2\">卜算子</span>   <br />   眉為占愁多，鎮日長長斂。試問心中有底愁，淚早千千點。   <br />   莫唱短因緣，緣短猶傷感。誰信蕭郎是路人，常有深深念。  </p>  <p align=\"center\">   <span class=\"style2\">卜算子</span>   <br />   一日抵三秋，半月如千歲。自夏經秋到雪飛，一向都無計。   <br />   續續說相思，不盡無窮意。若寫幽懷一段愁，應用天為紙。  </p>  <p align=\"center\">   <span class=\"style2\">卜算子</span>   <br />   得酒解愁煩，多病還疏酒。本是多情失意人，此味如何受。   <br />   沈醉且高歌，不飲心常有。守著殘燈鬥著眉，怎不腰肢瘦。  </p>  <p align=\"center\">   <span class=\"style2\">如夢令</span>   <br />   多謝西池桃李。伴我一春沈醉。能有幾多香，陪了一江來淚。   <br />   憔悴。憔悴。又是落花鋪地。  </p>  <p align=\"center\">   <span class=\"style2\">木蘭花慢</span>   <br />   石榴花謝了，正荷葉、蓋平池。試瑪瑙杯深，琅玕簟冷，臨水簾帷。   <br />   知他故人甚處，晚霞明、斷浦柳枝垂。唯有松風水月，向人長似當時。   <br />   依依。望斷水窮，雲起處、是天涯。奈燕子樓高，江南夢斷，虛費相思。   <br />   新愁暗生舊恨，更流螢、弄月入紗衣。除卻幽花軟草，此情未許人知。  </p>  <p align=\"center\">   <span class=\"style2\">木蘭花慢‧重午</span>   <br />   對修篁萬個，更疏雨、洗琅玕。望燕外晴絲，鷗邊水葉，蝴蝶成團。   <br />   榴紅勸人把酒，泛菖蒲、對客不成歡。金縷新番彩索，始知今歲衣寬。   <br />   年年。此日青樓，花缺處、倚欄杆。記小扇清歌，蠻箋妙墨，不覺更殘。   <br />   可憐舊遊似夢，向人人、未減一枝蘭。縱有千金莫惜，大家沈醉花間。  </p>  <p align=\"center\">   <span class=\"style2\">木蘭花慢‧七夕</span>   <br />   桂鄉雲萬縷，更飛雨、洗香車。念密會經年，銀潢浪阻，玉露期賒。   <br />   靈星瑞橋對展，散匆匆、喜色滿天涯。回首丁寧曉角，未宜吹動梅花。   <br />   家家。競賞彩茸，穿桂影、醉流霞。漸舞袖翻鸞，歌聲綴鳳，釵影交加。   <br />   人間共饒宴樂，算天孫、怎忍遣河斜。莫惜西樓剪燭，大家同到啼鴉。  </p>  <p align=\"center\">   <span class=\"style2\">戀香衾</span>   <br />   記得花陰同攜手，指定日、許我同歡。喚做真成，耳熱心安。   <br />   打疊從來不成器，待做個、平地神仙。又卻不成些事，驀地心殘。   <br />   據我如今沒投奔，見著你、淚早偷彈。對月臨風，一味埋冤。   <br />   笑則人前不妨笑，行笑裡、斗覺心煩。怎生分得煩惱，兩處勻攤。  </p>  <p align=\"center\">   <span class=\"style2\">豆葉黃</span>   <br />   芰荷香外一聲蟬。風撼琅玕驚晝眠。   <br />   刻燭題詩花滿箋。小神仙。對倚欄杆月正圓。  </p>  <p align=\"center\">   <span class=\"style2\">豆葉黃</span>   <br />   晚妝新試碧衫涼。金鴨猶殘昨夜香。   <br />   柳際風來月滿廊。一雙雙。人對鴛鴦浴小塘。  </p>  <p align=\"center\">   <span class=\"style2\">豆葉黃</span>   <br />   輕羅團扇掩微羞。酒滿玻璃花滿頭。   <br />   小板齊聲唱石州。月如鉤。一寸橫波入鬢流。  </p>  <p align=\"center\">   <span class=\"style2\">豆葉黃</span>   <br />   林花著雨褪胭脂。葉底雙桃結子遲。   <br />   對鏡憑郎略皺眉。笑微微。燕子羞人必懶歸。  </p>  <p align=\"center\">   <span class=\"style2\">豆葉黃</span>   <br />   玉簫風外一聲清。粉面嬋娟月對明。   <br />   紫府樓臺夜不扃。羽衣輕。穩駕雙鸞謁帝庭。  </p>  <p align=\"center\">   <span class=\"style2\">千秋歲</span>   <br />   寶蟾懸鏡。露顆傾荷柄。飛螢點點明花徑。   <br />   凝愁情不展，宿酒風還醒。天似曉，銀河半落星相趁。   <br />   心事都無定。才致元相稱。春過了，秋將近。   <br />   小窗通竹圃，野色連金井。得仗個，多情燕子分明問。  </p>  <p align=\"center\">   <span class=\"style2\">好事近</span>   <br />   心事已成空，春盡百花零落。誰見黃鸝百囀，索東君評泊。   <br />   曉來枝上語綿蠻，應悔向來錯。看則綠陰青子，卻恓惶無托。  </p>  <p align=\"center\">   <span class=\"style2\">南鄉子</span>   <br />   小雨阻行舟。人在煙林古渡頭。欲挈一樽相就醉，無由。誰見橫波入鬢流。   <br />   百計不遲留。明月他時獨上樓。水盡又山山又水，溫柔。占斷江南萬斛愁。  </p>  <p align=\"center\">   <span class=\"style2\">南鄉子</span>   <br />   樊子喚春歸。夢逐楊花滿院飛。吹過西家人不見，依依。萍點荷錢又滿池。   <br />   屈指數佳期。何日憑肩對展眉。傾盡十分應不醉，遲遲。何惜櫻桃杏子時。  </p>  <p align=\"center\">   <span class=\"style2\">浪淘沙</span>   <br />   纖指捧玻璃。莫惜重持。自離閬苑失回期。門掩東風桃著子，簾影遲遲。   <br />   樓上正橫篦。荷氣沾衣。誰將名玉碾花枝。不比尋常紅與紫，取次芳菲。  </p>  <p align=\"center\">   <span class=\"style2\">卜算子‧昨夜酒醒，臥不能穩，試作卜算子以寄之</span>   <br />   渡口看潮生，水滿蒹葭浦。長記扁舟載月明，深入紅雲去。   <br />   荷盡覆平池，忘了歸來路。誰信南樓百尺高，不見如蓮步。  </p>  <p align=\"center\">   <span class=\"style2\">小重山</span>   <br />   雲護柔條雪壓枝。斜風吹絳蠟，點胭脂。   <br />   薔薇柔水麝分臍。園林晚，脈脈帶斜暉。   <br />   深閣繡簾低。寶奩勻淚粉，晚妝遲。   <br />   一枝屏外對依依。清宵永，誰伴破寒卮。  </p>  <p align=\"center\">   <span class=\"style2\">惜分釵</span>   <br />   春將半。鶯聲亂。柳絲拂馬花迎面。   <br />   小堂風。暮樓鐘。草色連雲，暝色連空。重重。   <br />   秋千畔。何人見。寶釵斜照春妝淺。   <br />   酒霞紅。與誰同。試問別來，近日情悰，忡忡。  </p>  <p align=\"center\">   <span class=\"style2\">惜分釵</span>   <br />   重簾掛。微燈下。背蘭同說春風話。   <br />   月盈樓。淚盈眸。覷著紅裀，無計遲留。休休。   <br />   鶯花謝。春殘也。等閒泣損香羅帕。   <br />   見無由。恨難收。夢短屏深，清夜悠悠。悠悠。  </p>  <p align=\"center\">   <span class=\"style2\">如夢令</span>   <br />   花趁清明爭展。白白紅紅滿院。莫怪淚痕多，愛底不能得見。   <br />   凝戀。凝戀。門外雨飛簾捲。  </p>  <p align=\"center\">   <span class=\"style2\">水龍吟</span>   <br />   年年九月西湖，繡船繼日笙簫擁。五雲深處，紅簾一桁，語鶯歌鳳。   <br />   群玉峰頭，影娥池畔，煙霞飛動。認蓬瀛仙子，雲程路遠，貪人世、瑤池夢。   <br />   要看黃塵清海，戲真珠、麻姑清縱。曲門自有，菊金芳砌，月篦浮棟。   <br />   子著宮桃，舞翻官柳，霞杯纖捧。待明年更把，西風妙曲，按成新弄。  </p>  <p align=\"center\">   <span class=\"style2\">鵲橋仙</span>   <br />   西風不落，薄衾孤枕，記起花時些個。   <br />   宿愁新恨兩關心，說道理、分疏不可。   <br />   別愁如絮，佳期何在，古屋蕭蕭燈火。  </p>  <p align=\"center\">打窗風雨又何消，夢未就、依前驚破。</p>  <p align=\"center\">   <span class=\"style2\">點絳唇‧聖節鼓子詞</span>   <br />   扇列紅鸞，赭黃日色明金殿。御香蔥茜。寶仗香風暖。   <br />   咫尺天顏，九奏朝陽管。群臣宴。醉霞凝面。午漏傳宮箭。  </p>  <p align=\"center\">   <span class=\"style2\">點絳唇</span>   <br />   俊眼犀心，樽前如有乘鸞便。過愁傳怨。只許燈光見。   <br />   見了重休，河漢明遮斷。深深院。亂風飄霰。揉了雙羅燕。  </p>  <p align=\"center\">   <span class=\"style2\">水調歌頭</span>   <br />   解衣同一笑，聊復起廚煙。醉鄉何處，與君舒嘯入壺天。   <br />   長怪時情狹隘，杯酒豈容我輩，不上謫仙船。雅志念湖海，小艇一絲竿。   <br />   夜迢迢，燈燭下，幾心閑。平生得處，不在內外及中間。   <br />   點檢春風歡計，惟有詩情宛轉，餘事盡疏殘。彩筆題桐葉，佳句問平安。  </p>  <p align=\"center\">   <span class=\"style2\">好事近</span>   <br />   世事莫牽縈，樂取這閒時節。且恁醉來醒去，免光陰虛設。   <br />   有則有個潑心兒，不敢被利名啜。卻待兩手分付，與風花雪月。  </p>  <p align=\"center\">   <span class=\"style2\">好事近</span>   <br />   長記十年前，彼此玉顏雲髮。樽酒幾番相對，樂春花秋月。   <br />   而今各自困飄零，憔悴幾年別。說著大家煩惱，且大家休說。  </p>  <p align=\"center\">   <span class=\"style2\">青玉案</span>   <br />   一樽聊對西風醉。況九日、明朝是。   <br />   曾與茱萸論子細。江天虛曠，暮林橫遠，人隔銀河水。   <br />   碧雲漸展天無際。吹不斷、黃昏淚。   <br />   若作歡期須早計。如何得似，鬢邊新菊，雙結黃金蕊。  </p> "}