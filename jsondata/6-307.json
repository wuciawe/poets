{"id":"6-307","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">劉憲</font>   </b>  </div>  <p align=\"center\">字元度，宋州寧陵人。弱冠擢進士第，累遷左台監察御史，貶潾水令。召為鳳   <br />   閣舍人。神龍初，自吏部侍郎出刺渝州。尋入為修文館學士，歷太子詹事卒。   <br />   武后時，敕吏部糊名考判求高才，惟憲與王適、司馬鍠、梁載言入第二等。  </p>  <p align=\"center\">   <b>    <font color=\"#FF6600\">奉和聖制立春日侍宴內殿出剪綵花應制</font>   </b>   <br />   上林宮館好，春光獨早知。剪花疑始發，刻燕似新窺。   <br />   色濃輕雪點，香淺嫩風吹。此日叨陪侍，恩榮得數枝。  </p>  <p align=\"center\">   <b>    <font color=\"#FF6600\">奉和人日清暉閣宴群臣遇雪應制</font>   </b>   <br />   輿輦乘人日，登臨上鳳京。風尋歌曲颺，雪向舞行縈。   <br />   千官隨興合，萬福與時並。承恩長若此，微賤幸昇平。  </p>  <p align=\"center\">   <b>    <font color=\"#FF6600\">奉和七夕宴兩儀殿應制</font>   </b>   <br />   秋吹過雙闕，星仙動二靈。更深移月鏡，河淺度雲軿。   <br />   殿上呼方朔，人間失武丁。天文茲夜裡，光映紫微庭。  </p>  <p align=\"center\">   <b>    <font color=\"#FF6600\">奉和九月九日聖制登慈恩寺浮圖應制</font>   </b>   <br />   飛塔雲霄半，清晨羽旆遊。登臨憑季月，寥廓見中州。   <br />   御酒新寒退，天文瑞景留。辟邪將獻壽，茲日奉千秋。  </p>  <p align=\"center\">   <b>    <font color=\"#FF6600\">閏九月九日幸總持寺登浮圖應制</font>   </b>   <br />   重陽登閏序，上界葉時巡。駐輦天花落，開筵妓樂陳。   <br />   城端剎柱見，雲表露盤新。臨睨光輝滿，飛文動睿神。  </p>  <p align=\"center\">   <b>    <font color=\"#FF6600\">侍宴長寧公主東莊</font>   </b>   <br />   公主林亭地，清晨降玉輿。畫橋飛渡水，仙閣湧臨虛。   <br />   晴新看蛺蝶，夏早摘芙蕖。文酒娛遊盛，忻叨侍從餘。  </p>  <p align=\"center\">   <b>    <font color=\"#FF6600\">奉和送金城公主入西蕃應制</font>   </b>   <br />   外館逾河右，行營指路岐。和親悲遠嫁，忍愛泣將離。   <br />   旌旆羌風引，軒車漢月隨。那堪馬上曲，時向管中吹。  </p>  <p align=\"center\">   <b>    <font color=\"#FF6600\">奉和聖制登驪山高頂寓目應制</font>   </b>   <br />   驪阜鎮皇都，鑾遊眺八區。原隰旌門裡，風雲扆座隅。   <br />   直城如斗柄，官樹似星榆。從臣詞賦末，濫得上天衢。  </p>  <p align=\"center\">   <b>    <font color=\"#FF6600\">奉和幸白鹿觀應制</font>   </b>   <br />   玄遊乘落暉，仙宇藹霏微。石樑縈澗轉，珠旆掃壇飛。   <br />   芝童薦膏液，松鶴舞驂騑。還似瑤池上，歌成周馭歸。  </p>  <p align=\"center\">   <b>    <font color=\"#FF6600\">折楊柳</font>   </b>   <br />   沙塞三河道，金閨二月春。碧煙楊柳色，紅粉綺羅人。   <br />   露葉憐啼臉，風花思舞巾。攀持君不見，為聽曲中新。  </p>  <p align=\"center\">   <b>    <font color=\"#FF6600\">奉和立春日內出彩花樹應制（一作人日大明宮應制）</font>   </b>   <br />   禁苑韶年此日歸，東郊道上轉青旗。柳色梅芳何處所，風前雪裡覓芳菲。   <br />   開冰池內魚新躍，剪綵花間燕始飛。欲識王遊布陽氣，為觀天藻競春暉。  </p>  <p align=\"center\">   <b>    <font color=\"#FF6600\">奉和春日幸望春宮應制</font>   </b>   <br />   暮春春色最便妍，苑裡花開列御筵。商山積翠臨城起，滻水浮光共幕連。   <br />   鶯藏嫩葉歌相喚，蝶礙芳叢舞不前。歡娛節物今如此，願奉宸遊億萬年。  </p>  <p align=\"center\">   <b>    <font color=\"#FF6600\">奉和幸安樂公主山莊應制</font>   </b>   <br />   主家別墅帝城隈，無勞海上覓蓬萊。沓石懸流平地起，危樓曲閣半天開。   <br />   庭莎作薦舞行出，浦樹相將歌桌回。此日風光與形勝，只言作伴聖詞來。  </p>  <p align=\"center\">   <b>    <font color=\"#FF6600\">興慶池侍宴應制</font>   </b>   <br />   蒼龍闕下天泉池，軒駕來遊簫管吹。緣堤夏筱縈不散，冒水新荷捲復披。   <br />   帳殿疑從畫裡出，樓船直在鏡中移。自然東海神仙處，何用西昆轍跡疲。  </p>  <p align=\"center\">   <b>    <font color=\"#FF6600\">奉和幸大薦福寺應制</font>   </b>   <br />   地靈傳景福，天駕儼鉤陳。佳哉藩邸舊，赫矣梵宮新。   <br />   香塔魚山下，禪堂雁水濱。珠幡映白日，鏡殿寫青春。   <br />   甚歡延故吏，大覺拯生人。幸承歌頌末，長奉屬車塵。  </p>  <p align=\"center\">   <b>    <font color=\"#FF6600\">奉和幸三會寺應制</font>   </b>   <br />   岧嶢倉史台，敞朗紺園開。戒旦壺人集，翻霜羽騎來。   <br />   下輦登三襲，褰旒望九垓。林披館陶榜，水浸昆明灰。   <br />   網戶飛花綴，幡竿度鳥回。豫遊仙唱動，瀟灑出塵埃。  </p>  <p align=\"center\">   <b>    <font color=\"#FF6600\">奉和幸長安故城未央宮應制</font>   </b>   <br />   漢宮千祀外，軒駕一來遊。夷蕩長如此，威靈不復留。   <br />   憑高睿賞發，懷古聖情周。寒向南山斂，春過北渭浮。   <br />   土功昔雲盛，人英今所求。幸聽熏風曲，方知霸道羞。  </p>  <p align=\"center\">   <b>    <font color=\"#FF6600\">奉和幸禮部尚書竇希玠宅應制（一作陪幸五王宅）</font>   </b>   <br />   北斗樞機任，西京肺腑親。疇昔王門下，今茲御幸辰。   <br />   恩光山水被，聖作管弦新。繞坐熏紅藥，當軒暗綠筠。   <br />   摘荷才早夏，聽鳥尚餘春。行漏今徒晚，風煙起觀津。  </p>  <p align=\"center\">   <b>    <font color=\"#FF6600\">奉和聖制幸望春宮送朔方大總管張仁但</font>   </b>   <br />   命將擇耆年，圖功勝必全。光輝萬乘餞，威武二庭宣。   <br />   中衢橫鼓角，曠野蔽旌旃。推食天廚至，投醪御酒傳。   <br />   涼風過雁苑，殺氣下雞田。分閫恩何極，臨岐動睿篇。  </p>  <p align=\"center\">   <b>    <font color=\"#FF6600\">奉和幸韋嗣立山莊侍宴應制</font>   </b>   <br />   東山有謝安，枉道降鳴鑾。緹騎分初日，霓旌度曉寒。   <br />   雲蹕巖間下，虹橋澗底盤。幽棲俄以屆，聖矚宛餘歡。   <br />   崖懸飛溜直，岸轉綠潭寬。桂華堯酒泛，松響舜琴彈。   <br />   明主恩斯極，賢臣節更殫。不才叨侍從，詠德以濡翰。  </p>  <p align=\"center\">   <b>    <font color=\"#FF6600\">人日玩雪應制</font>   </b>   <br />   勝日登臨雲葉起，芳風搖蕩雪花飛。呈暉幸得承金鏡，颺彩還將奉玉衣。  </p>  <p align=\"center\">   <b>    <font color=\"#FF6600\">上巳日祓禊渭濱應制</font>   </b>   <br />   桃花欲落柳條長，沙頭水上足風光。此時御蹕來遊處，願奉年年祓禊觴。  </p>  <p align=\"center\">   <b>    <font color=\"#FF6600\">苑中遇雪應制</font>   </b>   <br />   龍驂曉入望春宮，正逢春雪舞東風。花光並灑天文上，寒氣行消御酒中。  </p>  <p align=\"center\">   <b>    <font color=\"#FF6600\">夜宴安樂公主新宅</font>   </b>   <br />   層軒洞戶旦新披，度曲飛觴夜不疲。綺綴玲瓏河色曉，珠簾隱映月華窺。  </p>  <p align=\"center\">   <b>    <font color=\"#FF6600\">奉和聖制幸韋嗣立山莊</font>   </b>   <br />   非吏非隱晉尚書，一丘一壑降乘輿。天藻緣情兩曜合，山卮獻壽萬年餘。  </p>  <p align=\"center\">   <b>    <font color=\"#FF6600\">餞唐永昌</font>   </b>   <br />   始見郎官拜洛陽，旋聞近侍發雕章。緒言已勖期年政，綺字當生滿路光。  </p> "}