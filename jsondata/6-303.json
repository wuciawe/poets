{"id":"6-303","content":"   <div align=\"center\">   <b>    <font face=\"標楷體\" size=\"+3\" color=\"#FF6600\">劉叉</font>   </b>  </div>  <p align=\"center\">元和時人。少任俠，因酒殺人，亡命，會赦出，更折節讀書，能為歌詩。   <br />   聞韓愈接天下士，步歸之，作《冰柱》、《雪車》二詩。後以爭語不能下   <br />   賓客，因持愈金數斤去，曰：“此諛墓中人得耳，不若與劉君為壽。”遂   <br />   行，歸齊魯，不知所終。  </p>  <p align=\"center\">   <b>    <font color=\"#FF6600\">冰柱</font>   </b>   <br />   師干久不息，農為兵兮民重嗟。騷然縣宇，土崩水潰。   <br />   畹中無熟穀，壟上無桑麻。王春判序，百卉茁甲含葩。   <br />   有客避兵奔遊僻，跋履險厄至三巴。貂裘蒙茸已敝縷，鬢髮蓬舥。   <br />   雀驚鼠伏，寧遑安處。獨臥旅舍無好夢，更堪走風沙。   <br />   天人一夜剪瑛琭，詰旦都成六出花。南畝未盈尺，纖片亂舞空紛拏。   <br />   旋落旋逐朝暾化，簷間冰柱若削出交加。或低或昂，小大瑩潔，隨勢無等差。   <br />   始疑玉龍下界來人世，齊向茅簷布爪牙。又疑漢高帝，西方未斬蛇。   <br />   人不識，誰為當風杖莫邪。鏗鏜冰有韻，的皪玉無瑕。   <br />   不為四時雨，徒於道路成泥柤。不為九江浪，徒為汩沒天之涯。   <br />   不為雙井水，滿甌泛泛烹春茶。不為中山漿，清新馥鼻盈百車。   <br />   不為池與沼，養魚種芰成霪霪。不為醴泉與甘露，使名異瑞世俗誇。   <br />   特稟朝澈氣，潔然自許靡間其邇遐。森然氣結一千里，滴瀝聲沈十萬家。   <br />   明也雖小，暗之大不可遮。勿被曲瓦，直下不能抑群邪。   <br />   奈何時逼，不得時在我目中，倏然漂去無餘些。   <br />   自是成毀任天理，天於此物豈宜有忒賒。   <br />   反令井蛙壁蟲變容易，背人縮首競呀呀。   <br />   我願天子回造化，藏之韞櫝玩之生光華。  </p>  <p align=\"center\">   <b>    <font color=\"#FF6600\">雪車</font>   </b>   <br />   臘令凝綈三十日，繽紛密雪一復一。孰云潤澤在枯荄，闤闠餓民凍欲死。   <br />   死中猶被豺狼食，官車初還城壘未完備。人家千里無煙火，雞犬何太怨。   <br />   天下恤吾氓，如何連夜瑤花亂。皎潔既同君子節，沾濡多著小人面。   <br />   寒鎖侯門見客稀，色迷塞路行商斷。小小細細如塵間，輕輕緩緩成樸簌。   <br />   官家不知民餒寒，盡驅牛車盈道載屑玉。載載欲何之，秘藏深宮以禦炎酷。   <br />   徒能自衛九重間，豈信車轍血，點點儘是農夫哭。   <br />   刀兵殘喪後，滿野誰為載白骨。遠戍久乏糧，太倉誰為運紅粟。   <br />   戎夫尚逆命，扁箱鹿角誰為敵。士夫困征討，買花載酒誰為適。   <br />   天子端然少旁求，股肱耳目皆奸慝。依違用事佞上方，猶驅餓民運造化防暑厄。   <br />   吾聞躬耕南畝舜之聖，為民吞蝗唐之德。   <br />   未聞eK孽苦蒼生，相群相黨上下為蝥賊。   <br />   廟堂食祿不自慚，我為斯民歎息還歎息。  </p>  <p align=\"center\">   <b>    <font color=\"#FF6600\">修養</font>   </b>   <br />   損神終日談虛空，不必歸命於胎中。我神不西亦不東，煙收雲散何濛濛。   <br />   嘗令體如微微風，綿綿不斷道自沖。世人逢一不逢一，一回存想一回出。   <br />   只知一切望一切，不覺一日損一日。   <br />   勸君修真復識真，世上道人多忤人，披圖醮錄益亂神。   <br />   此法那能堅此身，心田自有靈地珍。惜哉自有不自親，明真汩沒隨埃塵。  </p>  <p align=\"center\">   <b>    <font color=\"#FF6600\">勿執古寄韓潮州</font>   </b>   <br />   古人皆執古，不辭凍餓悲。今人亦執古，自取行坐危。   <br />   老菊凌霜葩，獰松抱雪姿。武王亦至明，寧哀首陽饑。   <br />   仲尼豈非聖，但為互鄉嗤。寸心生萬路，今古棼若絲。   <br />   逐逐行不盡，茫茫休者誰。來恨不可遏，去悔何足追。   <br />   玉石共笑唾，駑驥相奔馳。請君勿執古，執古徒自隳。  </p>  <p align=\"center\">   <b>    <font color=\"#FF6600\">答孟東野</font>   </b>   <br />   酸寒孟夫子，苦愛老叉詩。生澀有百篇，謂是瓊瑤辭。   <br />   百篇非所長，憂來豁窮悲。唯有剛腸鐵，百煉不柔虧。   <br />   退之何可罵，東野何可欺。文王已雲沒，誰顧好爵縻。   <br />   生死守一丘，寧計飽與饑。萬事付杯酒，從人笑狂癡。  </p>  <p align=\"center\">   <b>    <font color=\"#FF6600\">自古無長生勸姚合酒（一本作勸楊勉酒）</font>   </b>   <br />   奉子一杯酒，為子照顏色。但願腮上紅，莫管頦下白。   <br />   自古無長生，生者何慼慼。登山勿厭高，四望都無極。   <br />   丘隴逐日多，天地為我窄。只見李耳書，對之空脈脈。   <br />   何曾見天上，著得劉安宅。若問長生人，昭昭孔丘籍。  </p>  <p align=\"center\">   <b>    <font color=\"#FF6600\">獨飲</font>   </b>   <br />   盡欲調太羹，自古無好手。所以山中人，兀兀但飲酒。  </p>  <p align=\"center\">   <b>    <font color=\"#FF6600\">作詩</font>   </b>   <br />   作詩無知音，作不如不作。未逢賡載人，此道終寂寞。   <br />   有虞今已歿，來者誰為託。朗詠豁心胸，筆與淚俱落。  </p>  <p align=\"center\">   <b>    <font color=\"#FF6600\">天津橋</font>   </b>   <br />   洛陽宮闕照天地，四面山川無毒氣。誰令漢祖都秦關，從此奸雄轉相熾。  </p>  <p align=\"center\">   <b>    <font color=\"#FF6600\">嘲荊卿</font>   </b>   <br />   白虹千里氣，血頸一劍義。報恩不到頭，徒作輕生士。  </p>  <p align=\"center\">   <b>    <font color=\"#FF6600\">代牛言</font>   </b>   <br />   渴飲穎水流，餓喘吳門月。黃金如可種，我力終不竭。  </p>  <p align=\"center\">   <b>    <font color=\"#FF6600\">莫問卜</font>   </b>   <br />   莫問卜，人生吉凶皆自速。伏羲文王若無死，今人不為古人哭。  </p>  <p align=\"center\">   <b>    <font color=\"#FF6600\">觀八駿圖</font>   </b>   <br />   穆王八駿走不歇，海外去尋長日月。五雲望斷阿母宮，歸來落得新白髮。  </p>  <p align=\"center\">   <b>    <font color=\"#FF6600\">經戰地</font>   </b>   <br />   殺氣不上天，陰風吹雨血。冤魂不入地，髑髏哭沙月。   <br />   人命固有常，此地何夭折。  </p>  <p align=\"center\">   <b>    <font color=\"#FF6600\">野哭</font>   </b>   <br />   棘針生獰義路閒，野泉相弔聲潺潺。哀哉異教溺頹俗，淳源一去何時還。  </p>  <p align=\"center\">   <b>    <font color=\"#FF6600\">古怨</font>   </b>   <br />   君莫嫌醜婦，醜婦死守貞。山頭一怪石，長作望夫名。   <br />   鳥有並翼飛，獸有比肩行。丈夫不立義，豈如鳥獸情。  </p>  <p align=\"center\">   <b>    <font color=\"#FF6600\">烈士詠</font>   </b>   <br />   烈士或愛金，愛金不為貧。義死天亦許，利生鬼亦嗔。   <br />   胡為輕薄兒，使酒殺平人。  </p>  <p align=\"center\">   <b>    <font color=\"#FF6600\">狂夫</font>   </b>   <br />   大妻唱舜歌，小妻鼓湘瑟。狂夫遊冶歸，端坐仍作色。   <br />   不讀關雎篇，安知后妃德。  </p>  <p align=\"center\">   <b>    <font color=\"#FF6600\">餓詠</font>   </b>   <br />   文王久不出，賢士如土賤。妻孥從餓死，敢愛黃金篆。  </p>  <p align=\"center\">   <b>    <font color=\"#FF6600\">自問</font>   </b>   <br />   自問彭城子，何人授汝顛。酒腸寬似海，詩膽大於天。   <br />   斷劍徒勞匣，枯琴無復弦。相逢不多合，賴是向林泉。  </p>  <p align=\"center\">   <b>    <font color=\"#FF6600\">入蜀</font>   </b>   <br />   望空問真宰，此路為誰開。峽色侵天去，江聲滾地來。   <br />   孔明深有意，鍾會亦何才。信此非人事，悲歌付一杯。  </p>  <p align=\"center\">   <b>    <font color=\"#FF6600\">塞上逢盧仝</font>   </b>   <br />   直到桑乾北，逢君夜不眠。上樓腰腳健，懷土眼睛穿。   <br />   斗柄寒垂地，河流凍徹天。羈魂泣相向，何事有詩篇。  </p>  <p align=\"center\">   <b>    <font color=\"#FF6600\">偶書</font>   </b>   <br />   日出扶桑一丈高，人間萬事細如毛。野夫怒見不平處，磨損胸中萬古刀。  </p>  <p align=\"center\">   <b>    <font color=\"#FF6600\">愛碣山石</font>   </b>   <br />   碣石何青青，挽我雙眼睛。愛爾多古峭，不到人間行。  </p>  <p align=\"center\">   <b>    <font color=\"#FF6600\">與孟東野</font>   </b>   <br />   寒衣草木皮，饑飯葵藿根。不為孟夫子，豈識市井門。  </p>  <p align=\"center\">   <b>    <font color=\"#FF6600\">姚秀才愛予小劍因贈</font>   </b>   <br />   一條古時水，向我手心流。臨行瀉贈君，勿薄細碎仇。  </p>  <p align=\"center\">   <b>    <font color=\"#FF6600\">老恨</font>   </b>   <br />   雪打杉松殘，補書書不完。懶學渭上翁，辛苦把釣竿。   <br />  </p> "}