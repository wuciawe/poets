{"id":"6-268","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>楊憑</b>   </font>  </div>  <p align=\"center\">字虛受，弘農人，與弟凝、凌皆工文辭。大曆中，踵擢進士第，時稱三楊。   <br />   憑重交遊，尚氣節，與穆質、許孟容、李鄘相友善，號楊穆許李。歷事節度   <br />   府，召為監察御史，累拜京兆尹。與李夷簡素有隙，因擿發他罪，欲抵以死   <br />   ，憲宗以憑治京兆有績，但貶臨賀尉。俄徙杭州長史，以太子詹事卒。  </p>  <p align=\"center\">   <b>    <font color=\"#FF6600\">長安春夜宿開元觀</font>   </b>   <br />   霓裳下晚煙，留客杏花前。遍問人寰事，新從洞府天。   <br />   長松皆掃月，老鶴不知年。為說蓬瀛路，雲濤幾處連。  </p>  <p align=\"center\">   <b>    <font color=\"#FF6600\">晚泊江戍</font>   </b>   <br />   旅桌依遙戍，清湘急晚流。若為南浦宿，逢此北風秋。   <br />   雲月孤鴻晚，關山幾路愁。年年不得意，零落對滄洲。  </p>  <p align=\"center\">   <b>    <font color=\"#FF6600\">巴江雨夜</font>   </b>   <br />   五嶺天無雁，三巴客問津。紛紛輕漢暮，漠漠暗江春。   <br />   青草連湖岸，繁花憶楚人。芳菲無限路，幾夜月明新。  </p>  <p align=\"center\">   <b>    <font color=\"#FF6600\">邊塞行</font>   </b>   <br />   九原臨得水，雙足是重城。獨許為儒老，相憐從騎行。   <br />   細叢榆塞迥，高點雁山晴。聖主嗤炎漢，無心自勒兵。  </p>  <p align=\"center\">   <b>    <font color=\"#FF6600\">樂遊園望月</font>   </b>   <br />   炎靈全盛地，明月半秋時。今古人同望，盈虧節暗移。   <br />   彩凝雙月迥，輪度八川遲。共惜鳴珂去，金波送酒卮。  </p>  <p align=\"center\">   <b>    <font color=\"#FF6600\">千葉桃花</font>   </b>   <br />   千葉桃花勝百花，孤榮春晚駐年華。若教避俗秦人見，知向河源舊侶誇。  </p>  <p align=\"center\">   <b>    <font color=\"#FF6600\">春中泛舟</font>   </b>   <br />   仙郎歸奏過湘東，正值三湘二月中。惆悵滿川桃杏醉，醉看還與曲江同。  </p>  <p align=\"center\">   <b>    <font color=\"#FF6600\">雨中怨秋</font>   </b>   <br />   辭家遠客愴秋風，千里寒雲與斷蓬。日暮隔山投古寺，鐘聲何處雨濛濛。  </p>  <p align=\"center\">   <b>    <font color=\"#FF6600\">秋日獨遊曲江</font>   </b>   <br />   信馬閒過憶所親，秋山行盡路無塵。主人莫惜松陰醉，還有千錢沽酒人。  </p>  <p align=\"center\">   <b>    <font color=\"#FF6600\">寄別</font>   </b>   <br />   晚煙洲霧並蒼蒼，河雁驚飛不作行。回旆轉舟行數里，歌聲猶自逐清湘。  </p>  <p align=\"center\">   <b>    <font color=\"#FF6600\">邊情</font>   </b>   <br />   新種如今屢請和，玉關邊上幸無他。欲知北海苦辛處，看取節毛餘幾多。  </p>  <p align=\"center\">   <b>    <font color=\"#FF6600\">早發湘中</font>   </b>   <br />   按節鳴笳中貴催，紅旌白旆滿船開。迎愁湓浦登城望，西見荊門積水來。  </p>  <p align=\"center\">   <b>    <font color=\"#FF6600\">海榴</font>   </b>   <br />   海榴殷色透簾櫳，看盛看衰意欲同。若許三英隨五馬，便將濃艷鬥繁紅。  </p>  <p align=\"center\">   <b>    <font color=\"#FF6600\">春情</font>   </b>   <br />   暮雨朝雲幾日歸，如絲如霧濕人衣。三湘二月春光早，莫逐狂風繚亂飛。  </p>  <p align=\"center\">   <b>    <font color=\"#FF6600\">送客往荊州</font>   </b>   <br />   巴丘過日又登城，雲水湘東一日平。若愛春秋繁露學，正逢元凱鎮南荊。  </p>  <p align=\"center\">   <b>    <font color=\"#FF6600\">贈馬煉師</font>   </b>   <br />   心嫌碧落更何從，月帔花冠冰雪容。行雨若迷歸處路，近南惟見祝融峰。  </p>  <p align=\"center\">   <b>    <font color=\"#FF6600\">湘江泛舟</font>   </b>   <br />   湘川洛浦三千里，地角天涯南北遙。除卻同傾百壺外，不愁誰奈兩魂銷。  </p>  <p align=\"center\">   <b>    <font color=\"#FF6600\">送別</font>   </b>   <br />   江岸梅花雪不如，看君驛馭向南徐。相聞不必因來雁，雲裡飛軿落素書。  </p>  <p align=\"center\">   <b>    <font color=\"#FF6600\">贈竇牟（一作竇洛陽牟見簡篇章，偶贈絕句）</font>   </b>   <br />   直用天才眾卻瞋，應欺李杜久為塵。南荒不死中華老，別玉翻同西國人。  </p> "}