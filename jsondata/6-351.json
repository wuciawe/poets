{"id":"6-351","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font color=\"#FF6600\">       <b>        <font size=\"+3\">韓偓</font>       </b>      </font>     </strong>    </font>    <br />    <br />    （西元844～923）字致堯，小字冬郎，號玉山樵人，唐代詩人，    <br />    京兆萬年人。嘗任中書舍人、兵部侍郎。其詩慷慨激昂，異於當    <br />    時靡靡之響，並擅寫宮詞，辭藻豔麗，號為香奩體。著有韓內翰    <br />    別集、香奩集一卷等。    <br />    <br />    <font color=\"#FF6600\">     <b>花時與錢尊師同醉因成二十字</b>    </font>    <br />    橋下淺深水，竹間紅白花。酒仙同避世，何用厭長沙。   </p>   <p>    <b>     <font color=\"#FF6600\">從獵三首</font>    </b>    <br />    獵犬諳斜路，宮嬪識認旗。馬前雙兔起，宣爾羽林兒。   </p>   <p>小鐙狹鞦鞘，鞍輕妓細腰。有時齊走馬，也學唱交交。</p>   <p>蹀躞巴陵駿，毰毸碧野雞。忽聞仙樂動，賜酒玉偏提。</p>   <p>    <b>     <font color=\"#FF6600\">早玩雪梅有懷親屬</font>    </b>    <br />    北陸候才變，南枝花已開。無人同悵望，把酒獨徘徊。    <br />    凍白雪為伴，寒香風是媒。何因逢越使，腸斷謫仙才。   </p>   <p>    <b>     <font color=\"#FF6600\">乙丑歲九月在蕭灘鎮駐泊兩月忽得商馬楊迢…因書四十字</font>    </b>    <br />    旅寓在江郊，秋風正寂寥。紫泥虛寵獎，白髮已漁樵。    <br />    事往淒涼在，時危志氣銷。若為將朽質，猶擬杖於朝。   </p>   <p>    <font color=\"#FF6600\">     <b>出官經硤石縣（天復三年二月二十二日）</b>    </font>    <br />    謫宦過東畿，所抵州名濮。故里欲清明，臨風堪慟哭。    <br />    溪長柳似帷，山暖花如醭。逆旅訝簪裾，野老悲陵谷。    <br />    暝鳥影連翩，驚狐尾纛簌。尚得佐方州，信是皇恩沐。   </p>   <p>    <b>     <font color=\"#FF6600\">贈吳顛尊師（丙寅年作）</font>    </b>    <br />    飲酒經何代，休糧度此生。跡應常自浼，顛亦強為名。    <br />    道若千鈞重，身如一羽輕。毫釐分像緯，袒跣揖公卿。    <br />    狗竇號光逸，漁陽裸禰衡。笑雷冬蟄震，巖電夜珠明。    <br />    月魄侵簪冷，江光逼屐清。半酣思救世，一手擬扶傾。    <br />    擊地嗟衰俗，看天貯不平。自緣懷氣義，可是計烹亨。    <br />    議論通三教，年顏稱五更。老狂人不厭，密行鬼應驚。    <br />    未識心相許，開襟語便誠。伊余常仗義，願拜十年兄。   </p>   <p>    <b>     <font color=\"#FF6600\">送人棄官入道</font>    </b>    <br />    仙李濃陰潤，皇枝密葉敷。俊才輕折桂，捷逕取紆朱。    <br />    斷紲三清路，揚鞭五達衢。側身期破的，縮手待呼盧。    <br />    社稷俄如綴，雄豪詎守株。忸怩非壯志，擺脫是良圖。    <br />    塵土留難住，纓緌棄若無。冥心歸大道，回首笑吾徒。    <br />    酒律應難忘，詩魔未肯徂。他年如拔宅，為我指清都。   </p>   <p>    <font color=\"#FF6600\">     <b>早起五言三韻</b>    </font>    <br />    萬樹綠楊垂，千般黃鳥語。庭花風雨餘，岑寂如村塢。    <br />    依依官渡頭，晴陽照行旅。    <br />    <br />    <b>     <font color=\"#FF6600\">兩賢</font>    </b>    <br />    賣卜嚴將賣餅孫，兩賢高趣恐難倫。而今若有逃名者，應被品流呼差人。    <br />    <br />    <font color=\"#FF6600\">     <b>秋霖夜憶家（隨駕在鳳翔府）</b>    </font>    <br />    垂老何時見弟兄，背燈愁泣到天明。不知短髮能多少，一滴秋霖白一莖。   </p>   <p>    <font color=\"#FF6600\">     <b>和吳子華侍郎令狐昭化舍人歎白菊衰謝之絕次用本韻</b>    </font>    <br />    正憐香雪披千片，忽訝殘霞覆一叢。還似妖姬長年後，酒酣雙臉卻微紅。   </p>   <p>    <b>     <font color=\"#FF6600\">侍宴</font>    </b>    <br />    蜂黃蝶粉兩依依，狎宴臨春日正遲。密旨不教江令醉，麗華微笑認皇慈。   </p>   <p>    <font color=\"#FF6600\">     <b>曛黑</b>    </font>    <br />    古木侵天日已沈，露華涼冷潤衣襟。江城曛黑人行絕，唯有啼烏伴夜碪。   </p>   <p>    <b>     <font color=\"#FF6600\">曉日</font>    </b>    <br />    天際霞光入水中，水中天際一時紅。直須日觀三更後，首送金烏上碧空。   </p>   <p>    <font color=\"#FF6600\">     <b>醉著</b>    </font>    <br />    萬里清江萬里天，一村桑柘一村煙。漁翁醉著無人喚，過午醒來雪滿船。   </p>   <p>    <font color=\"#FF6600\">     <b>柳</b>    </font>    <br />    一籠金線拂彎橋，幾被兒童損細腰。無奈靈和標格在，春來依舊褭長條。   </p>   <p>    <font color=\"#FF6600\">     <b>家書後批二十八字（在醴陵，時聞家在登州）</b>    </font>    <br />    四序風光總是愁，鬢毛衰颯涕橫流。此書未到心先到，想在孤城海岸頭。   </p>   <p>    <b>     <font color=\"#FF6600\">荔枝三首（丙寅年秋到福州，自此後並福州作）</font>    </b>    <br />    遐方不許貢珍奇，密詔唯教進荔枝。漢武碧桃爭比得，枉令方朔號偷兒。   </p>   <p>封開玉籠雞冠濕，葉襯金盤鶴頂鮮。想得佳人微啟齒，翠釵先取一雙懸。</p>   <p>巧裁霞片裹神漿，崖蜜天然有異香。應是仙人金掌露，結成冰入蒨羅囊。</p>   <p>    <b>     <font color=\"#FF6600\">寄上兄長</font>    </b>    <br />    兩地支離路八千，襟懷淒愴鬢蒼然。亂來未必長團會，其奈而今更長年。   </p>   <p>    <b>     <font color=\"#FF6600\">寶劍</font>    </b>    <br />    因極還應有甚通，難將糞壤掩神蹤。斗間紫氣分明後，擘地成川看化龍。   </p>   <p>    <font color=\"#FF6600\">     <b>翠碧鳥（以上並在醴陵作）</b>    </font>    <br />    天長水遠網羅稀，保得重重翠碧衣。挾彈小兒多害物，勸君莫近市朝飛。   </p>   <p>    <font color=\"#FF6600\">     <b>贈孫仁本尊師（在袁州）</b>    </font>    <br />    齒如冰雪髮如黳，幾百年來醉似泥。不共世人爭得失，臥床前有上天梯。   </p>   <p>    <font color=\"#FF6600\">     <b>雨後月中玉堂閒坐</b>    </font>    <br />    銀台直北金鑾外，暑雨初晴皓月中。唯對松篁聽刻漏，更無塵土翳虛空。    <br />    綠香熨齒冰盤果，清冷侵肌水殿風。夜久忽聞鈴索動，玉堂西畔響叮咚。   </p>   <p>    <b>     <font color=\"#FF6600\">六月十七日召對自辰及申方歸本院</font>    </b>    <br />    清暑簾開散異香，恩深咫尺對龍章。花應洞裡尋常發，日向壺中特地長。    <br />    坐久忽疑槎犯斗，歸來兼恐海生桑。如今冷笑東方朔，唯用詼諧侍漢皇。   </p>   <p>    <b>     <font color=\"#FF6600\">與吳子華侍郎同年玉堂同直懷恩敘懇因成…兼呈諸同年</font>    </b>    <br />    往年鶯谷接清塵，今日鰲山作侍臣。二紀計偕勞筆研，一朝宣入掌絲綸。    <br />    聲名烜赫文章士，金紫雍容富貴身。絳帳恩深無路報，語餘相顧卻酸辛。   </p>   <p>    <b>     <font color=\"#FF6600\">中秋禁直</font>    </b>    <br />    星斗疏明禁漏殘，紫泥封後獨憑欄。露和玉屑金盤冷，月射珠光貝闕寒。    <br />    天襯樓台籠苑外，風吹歌管下雲端。長卿只為長門賦，未識君臣際會難。   </p>   <p>    <font color=\"#FF6600\">     <b>錫宴日作</b>    </font>    <br />    玉銜花馬蹋香街，詔遣追歡綺席開。中使押從天上去，外人知自日邊來。    <br />    臣心淨比漪漣水，聖澤深於瀲灩杯。才有異恩頒稷契，已將優禮及鄒枚。    <br />    清商適向梨園降，妙妓新行峽雨回。不敢通宵離禁直，晚乘殘醉入銀台。   </p>   <p>    <font color=\"#FF6600\">     <b>宮柳</b>    </font>    <br />    莫道秋來芳意違，宮娃猶似妒蛾眉。幸當玉輦經過處，不怕金風浩蕩時。    <br />    草色長承垂地葉，日華先動映樓枝。澗松亦有凌雲分，爭似移根太液池。   </p>   <p>    <b>     <font color=\"#FF6600\">苑中</font>    </b>    <br />    上苑離宮處處迷，相風高與露盤齊。金階鑄出狻猊立，玉樹雕成狒    <a target=\"_blank\" href=\"http://140.111.1.40/yitic/frc/frc13899.htm\">●</a>啼。    <br />    外使調鷹初得按，中官過馬不教嘶。笙歌錦繡雲霄裡，獨許詞臣醉似泥。   </p>   <p>    <font color=\"#FF6600\">     <b>辛酉歲冬十一月隨駕幸岐下作</b>    </font>    <br />    曳裾談笑殿西頭，忽聽征鐃從冕旒。鳳蓋行時移紫氣，鸞旗駐處認皇州。    <br />    曉題御服頒群吏，夜發宮嬪詔列侯。雨露涵濡三百載，不知誰擬殺身酬。   </p>   <p>    <b>     <font color=\"#FF6600\">冬至夜作（天復二年壬戌，隨駕在鳳翔府）</font>    </b>    <br />    中宵忽見動葭灰，料得南枝有早梅。四野便應枯草綠，九重先覺凍雲開。    <br />    陰冰莫向河源塞，陽氣今從地底回。不道慘舒無定分，卻憂蚊響又成雷。   </p>   <p>    <font color=\"#FF6600\">     <b>恩賜櫻桃分寄朝士（在岐下）</b>    </font>    <br />    未許鶯偷出漢宮，上林初進半金籠。蔗漿自透銀杯冷，朱實相輝玉碗紅。    <br />    俱有亂離終日恨，貴將滋味片時同。霜威食檗應難近，宜在紗窗繡戶中。   </p>   <p>    <b>     <font color=\"#FF6600\">訪同年虞部李郎中（天復四年二月，在湖南）</font>    </b>    <br />    策蹇相尋犯雪泥，廚煙未動日平西。門庭野水褵褷鷺，鄰里短牆咿喔雞。    <br />    未入慶霄君擇肉，畏逢華轂我吹齏。地爐貰酒成狂醉，更覺襟懷得喪齊。   </p>   <p>    <b>     <font color=\"#FF6600\">贈漁者（在湖南）</font>    </b>    <br />    個儂居處近誅茅，枳棘籬兼用荻梢。盡日風扉從自掩，無人筒釣是誰拋。    <br />    城方四百牆陰直，江闊中心水脈坳。我亦好閒求老伴，莫嫌遷客且論交。   </p>   <p>    <b>     <font color=\"#FF6600\">春陰獨酌寄同年虞部李郎中（在湖南）</font>    </b>    <br />    春陰漠漠土脈潤，春寒微微風意和。閒嗤入甲奔競態，醉唱落調漁樵歌。    <br />    詩道揣量疑可進，宦情刓缺轉無多。酒酣狂興依然在，其奈千莖鬢雪何。   </p>   <p>    <b>     <font color=\"#FF6600\">奉和峽州孫舍人肇荊南重圍中寄諸朝士二篇時李…牽課</font>    </b>    <br />    敏手何妨誤汰金，敢懷私忿學羊斟。直應宣室還三接，未必豐城便陸沈。    <br />    熾炭一爐真玉性，濃霜千澗老松心。私恩尚有捐軀誓，況是君恩萬倍深。   </p>   <p>征途安敢更遷延，冒入重圍勢使然。眾果卻應存苦李，五瓶惟恐竭甘泉。    <br />    多端莫撼三珠樹，密策尋遺七寶鞭。黃篾舫中梅雨裡，野人無事日高眠。   </p>   <p>    <b>     <font color=\"#FF6600\">雪中過重湖信筆偶題</font>    </b>    <br />    道方時險擬如何，謫去甘心隱薜蘿。青草湖將天暗合，白頭浪與雪相和。    <br />    旗亭臘酎逾年熟，水國春寒向晚多。處困不忙仍不怨，醉來唯是欲傞傞。   </p>   <p>    <b>     <font color=\"#FF6600\">寄湖南從事</font>    </b>    <br />    索寞襟懷酒半醒，無人一為解餘酲。岸頭柳色春將盡，船背雨聲天欲明。    <br />    去國正悲同旅雁，隔江何忍更啼鶯。蓮花幕下風流客，試與溫存譴逐情。   </p>   <p>    <font color=\"#FF6600\">     <b>玩水禽（在古南醴陵縣作）</b>    </font>    <br />    兩兩珍禽渺渺溪，翠衿紅掌淨無泥。向陽眠處莎成毯，蹋水飛時浪作梯。    <br />    依倚雕樑輕社燕，抑揚金距笑晨雞。勸君細認漁翁意，莫遣緪羅誤穩棲。   </p>   <p>    <font color=\"#FF6600\">     <b>欲明</b>    </font>    <br />    欲明籬被風吹倒，過午門因客到開。忍苦可能遭鬼笑，息機應免致鷗猜。    <br />    岳僧互乞新詩去，酒保頻征舊債來。唯有狂吟與沈飲，時時猶自觸靈台。   </p>   <p>    <font color=\"#FF6600\">     <b>梅花</b>    </font>    <br />    梅花不肯傍春光，自向深冬著艷陽。龍笛遠吹鬍地月，燕釵初試漢宮妝。    <br />    風雖強暴翻添思，雪欲侵凌更助香。應笑暫時桃李樹，盜天和氣作年芳。   </p>   <p>    <b>     <font color=\"#FF6600\">小隱</font>    </b>    <br />    借得茅齋岳麓西，擬將身世老鋤犁。清晨向市煙含郭，寒夜歸村月照溪。    <br />    爐為窗明僧偶坐，松因雪折鳥驚啼。靈椿朝菌由來事，卻笑莊生始欲齊。   </p>   <p>    <b>     <font color=\"#FF6600\">病中初聞復官二首</font>    </b>    <br />    抽毫連夜侍明光，執靮三年從省方。燒玉謾勞曾歷試，鑠金寧為欠周防。    <br />    也知恩澤招讒口，還痛神祇誤直腸。聞道復官翻涕泗，屬車何在水茫茫。   </p>   <p>又掛朝衣一自驚，始知天意重推誠。青雲有路通還去，白髮無私健亦生。    <br />    曾避暖池將浴鳳，卻同寒谷乍遷鶯。宦途巇嶮終難測，穩泊漁舟隱姓名。   </p>   <p>    <font color=\"#FF6600\">     <b>湖南梅花一冬再發偶題於花援</b>    </font>    <br />    湘浦梅花兩度開，直應天意別栽培。玉為通體依稀見，香號返魂容易回。    <br />    寒氣與君霜裡退，陽和為爾臘前來。夭桃莫倚東風勢，調鼎何曾用不材。   </p>   <p>    <font color=\"#FF6600\">     <b>即目二首</b>    </font>    <br />    萬古離懷憎物色，幾生愁緒溺風光。廢城沃土肥春草，野渡空船蕩夕陽。    <br />    倚道向人多脈脈，為情因酒易倀倀。宦途棄擲須甘分，迴避紅塵是所長。   </p>   <p>動非求進靜非禪，咋舌吞聲過十年。溪漲浪花如積石，雨晴雲葉似連錢。    <br />    干戈歲久諳戎事，枕簟秋涼減夜眠。攻苦慣來無不可，寸心如水但澄鮮。   </p>   <p>    <b>     <font color=\"#FF6600\">淨興寺杜鵑一枝繁艷無比</font>    </b>    <br />    一園紅艷醉坡陀，自地連梢簇蒨羅。蜀魄未歸長滴血，只應偏滴此叢多。   </p>   <p>    <b>     <font color=\"#FF6600\">避地</font>    </b>    <br />    西山爽氣生襟袖，南浦離愁入夢魂。人泊孤舟青草岸，鳥鳴高樹夕陽村。    <br />    偷生亦似符天意，未死深疑負國恩。白面兒郎猶巧宦，不知誰與正乾坤。   </p>   <p>    <b>     <font color=\"#FF6600\">息兵</font>    </b>    <br />    漸覺人心望息兵，老儒希覬見澄清。正當困辱殊輕死，已過艱危卻戀生。    <br />    多難始應彰勁節，至公安肯為虛名。暫時胯下何須恥，自有蒼蒼鑒赤誠。   </p>   <p>    <b>     <font color=\"#FF6600\">丙寅二月二十二日撫州如歸館雨中有懷諸朝客</font>    </b>    <br />    淒淒惻惻又微嚬。欲話羈愁憶故人。薄酒旋醒寒徹夜，好花虛謝雨藏春。    <br />    萍蓬已恨為逋客，江嶺那知見侍臣。未必交情繫貧富，柴門自古少車塵。   </p>   <p>    <font color=\"#FF6600\">     <b>三月二十七日自撫州往南城縣舟行見拂水薔薇因有是作</b>    </font>    <br />    江中春雨波浪肥，石上野花枝葉瘦。枝低波高如有情，浪去枝留如力斗。    <br />    綠刺紅房戰褭時，吳娃越艷醺酣後。且將濁酒伴清吟，酒逸吟狂輕宇宙。   </p>   <p>    <font color=\"#FF6600\">     <b>登南神光寺塔院（一本題作登南台僧寺）</b>    </font>    <br />    無奈離腸日九回，強攄離抱立高台。中華地向城邊盡，外國雲從島上來。    <br />    四序有花長見雨，一冬無雪卻聞雷。日宮紫氣生冠冕，試望扶桑病眼開。   </p>   <p>    <b>     <font color=\"#FF6600\">再思</font>    </b>    <br />    暴殄猶來是片時，無人向此略遲疑。流金鑠石玉長潤，敗柳凋花松不知。    <br />    但保行藏天是證，莫矜纖巧鬼難欺。近來更得窮經力，好事臨行亦再思。   </p>   <p>    <b>     <font color=\"#FF6600\">有矚</font>    </b>    <br />    晚涼閒步向江亭，默默看書旋旋行。風轉滯帆狂得勢，潮來諸水寂無聲。    <br />    誰將覆轍詢長策，願把棼絲屬老成。安石本懷經濟意，何妨一起為蒼生。   </p>   <p>    <b>     <font color=\"#FF6600\">秋深閒興</font>    </b>    <br />    此心兼笑野雲忙，甘得貧閒味甚長。病起乍嘗新橘柚，秋深初換舊衣裳。    <br />    晴來喜鵲無窮語，雨後寒花特地香。把釣覆棋兼舉白，不離名教可顛狂。   </p>   <p>    <b>     <font color=\"#FF6600\">故都</font>    </b>    <br />    故都遙想草萋萋，上帝深疑亦自迷。塞雁已侵池篽宿，宮鴉猶戀女牆啼。    <br />    天涯烈士空垂涕，地下強魂必噬臍。掩鼻計成終不覺，馮驩無路學鳴雞。   </p>   <p>    <font color=\"#FF6600\">     <b>夢仙</b>    </font>    <br />    紫霄宮闕五雲芝，九級壇前再拜時。鶴舞鹿眠春草遠，山高水闊夕陽遲。    <br />    每嗟阮肇歸何速，深羨張騫去不疑。澡練純陽功力在，此心唯有玉皇知。    <br />    <br />    <b>     <font color=\"#FF6600\">感事三十四韻（丁卯已後）</font>    </b>    <br />    紫殿承恩歲，金鑾入直年。人歸三島路，日過八花磚。    <br />    鴛鷺皆回席，皋夔亦慕膻。慶霄舒羽翼，塵世有神仙。    <br />    雖遇河清聖，慚非岳降賢。皇慈容散拙，公議逼陶甄。    <br />    江總參文會，陳暄侍狎筵。腐儒親帝座，太史認星躔。    <br />    側弁聆神算，濡毫俟密宣。宮司持玉研，書省擘香箋。    <br />    唯理心無黨，憐才膝屢前。焦勞皆實錄，宵旰豈虛傳。    <br />    始議新堯歷，將期整舜弦。去梯言必盡，仄席意彌堅。    <br />    上相思懲惡，中人詎省愆。鹿窮唯牴觸，兔急且聯猭。    <br />    本是謀賒死，因之致劫遷。氛霾言下合，日月暗中懸。    <br />    恭顯誠甘罪，韋平亦恃權。畏聞巢幕險，寧寤積薪然。    <br />    諒直尋鉗口，奸纖益比肩。晉讒終不解，魯瘠竟難痊。    <br />    只擬誅黃皓，何曾識霸先。嗾獒翻丑正，養虎欲求全。    <br />    萬乘煙塵裡，千官劍戟邊。斗魁當北坼，地軸向西偏。    <br />    袁董非徒爾，師昭豈偶然。中原成劫火，東海遂桑田。    <br />    濺血慚嵇紹，遲行笑褚淵。四夷同效順，一命敢虛捐。    <br />    山嶽還青聳，穹蒼舊碧鮮。獨夫長啜泣，多士已忘筌。    <br />    鬱鬱空狂叫，微微幾病癲。丹梯倚寥廓，終去問青天。   </p>   <p>    <b>     <font color=\"#FF6600\">向隅</font>    </b>    <br />    守道得途遲，中兼遇亂離。剛腸成繞指，玄髮轉垂絲。    <br />    客路少安處，病床無穩時。弟兄消息絕，獨斂問隅眉。   </p>   <p>    <font color=\"#FF6600\">     <b>社後</b>    </font>    <br />    社後重陽近，雲天澹薄間。目隨棋客靜，心共睡僧閒。    <br />    歸鳥城銜日，殘虹雨在山。寂寥思晤語，何夕款柴關。   </p>   <p>    <font color=\"#FF6600\">     <b>息慮</b>    </font>    <br />    息慮狎群鷗，行藏合自由。春寒宜酒病，夜雨入鄉愁。    <br />    道向危時見，官因亂世休。外人相待淺，獨說濟川舟。   </p>   <p>    <b>     <font color=\"#FF6600\">早起探春</font>    </b>    <br />    句芒一夜長精神，臘後風頭已見春。煙柳半眠藏利臉，雪梅含笑綻香唇。    <br />    漸因閒暇思量酒，必怨顛狂泥摸人。若個高情能似我，且應欹枕睡清晨。   </p>   <p>    <b>     <font color=\"#FF6600\">味道</font>    </b>    <br />    如含瓦礫竟何功，癡黠相兼似得中。心繫是非徒悵望，事須光景旋虛空。    <br />    升沉不定都如夢，毀譽無恆卻要聾。弋者甚多應扼腕，任他閒處指冥鴻。   </p>   <p>    <b>     <font color=\"#FF6600\">秋郊閒望有感</font>    </b>    <br />    楓葉微紅近有霜，碧雲秋色滿吳鄉。魚沖駭浪雪鱗健，鴉閃夕陽金背光。    <br />    心為感恩長慘戚，鬢緣經亂早蒼浪。可憐廣武山前語，楚漢寧教作戰場。   </p>   <p>    <b>     <font color=\"#FF6600\">李太捨池上玩紅薇醉題</font>    </b>    <br />    花低池小水泙泙，花落池心片片輕。酩酊不能羞白鬢，顛狂猶自眷紅英。    <br />    乍為旅客顏常厚，每見同人眼暫明。京洛園林歸未得，天涯相顧一含情。   </p>   <p>    <b>     <font color=\"#FF6600\">余寓汀州沙縣，病中聞前鄭左丞璘隨外鎮舉薦…感悟也</font>    </b>    <br />    莫恨當年入用遲，通材何處不逢知。桑田變後新舟楫，華表歸來舊路岐。    <br />    公幹寂寥甘坐廢，子牟歡抃促行期。移都已改侯王第，惆悵沙堤別築基。   </p>   <p>    <b>     <font color=\"#FF6600\">又一絕請為申達京洛親交知余病廢</font>    </b>    <br />    鬢惹新霜耳舊聾，眼昏腰曲四肢風。交親若要知形候，嵐嶂煙中折臂翁。   </p>   <p>    <b>     <font color=\"#FF6600\">夢中作</font>    </b>    <br />    紫宸初啟列鴛鸞，直向龍墀對揖班。九曜再新環北極，萬方依舊祝南山。    <br />    禮容肅睦纓緌外，和氣熏蒸劍履間。扇合卻循黃道退，廟堂談笑百司閒。   </p>   <p>    <b>     <font color=\"#FF6600\">己巳年正月十二日自沙縣抵邵武軍將謀撫…偶成一篇</font>    </b>    <br />    訪戴船回郊外泊，故鄉何處望天涯。半明半暗山村日，自落自開江廟花。    <br />    數醆綠醅桑落酒，一甌香沫火前茶。（缺二句）   </p>   <p>    <b>     <font color=\"#FF6600\">建谿灘波心目驚眩余平生溺奇境今則畏怯不暇因書…八字</font>    </b>    <br />    長貪山水羨漁樵，自笑揚鞭趁早朝。今日建谿驚恐後，李將軍畫也須燒。   </p>   <p>    <b>     <font color=\"#FF6600\">自沙縣抵龍溪縣值泉州軍過後村落皆空因有一絕</font>    </b>    <br />    水自潺湲日自斜，盡無雞犬有鳴鴉。千村萬落如寒食，不見人煙空見花。   </p>   <p>    <b>     <font color=\"#FF6600\">此翁</font>    </b>    <br />    高閣群公莫忌儂，儂心不在宦名中。巖光一唾垂緌紫，何胤三遺大帶紅。    <br />    金勁任從千口鑠，玉寒曾試幾爐烘。唯應鬼眼兼天眼，窺見行藏信此翁。   </p>   <p>    <b>     <font color=\"#FF6600\">失鶴</font>    </b>    <br />    正憐標格出華亭，況是昂藏入相經。碧落順風初得志，故巢因雨卻聞腥。    <br />    幾時翔集來華表，每日沈吟看畫屏。為報雞群虛嫉妒，紅塵向上有青冥。   </p>   <p>    <font color=\"#FF6600\">     <b>卜隱</b>    </font>    <br />    屏跡還應減是非，卻憂藍玉又光輝。桑梢出捨蠶初老，柳絮蓋溪魚正肥。    <br />    世亂豈容長愜意，景清還覺易忘機。世間華美無心問，藜藿充腸苧作衣。   </p>   <p>    <b>     <font color=\"#FF6600\">晨興</font>    </b>    <br />    曉景山河爽，閒居巷陌清。已能消滯念，兼得散餘酲。    <br />    汲水人初起，回燈燕暫驚。放懷殊未足，圓隙已塵生。   </p>   <p>    <b>     <font color=\"#FF6600\">暴雨</font>    </b>    <br />    電尾燒黑雲，雨腳飛銀線。急點濺池心，微煙昏水面。    <br />    氣涼氛祲消，暑退松篁健。叢蓼亞赬茸，擎荷翻綠扇。    <br />    風期誰與同，逸趣余探遍。欲去更遲留，胸中久交戰。   </p>   <p>    <font color=\"#FF6600\">     <b>山院避暑</b>    </font>    <br />    行樂江郊外，追涼山寺中。靜陰生晚綠，寂慮延清風。    <br />    運塞地維窄，氣蘇天宇空。何人識幽抱，目送冥冥鴻。   </p>   <p>    <font color=\"#FF6600\">     <b>閒興</b>    </font>    <br />    景寂有玄味，韻高無俗情。他山冰雪解，此水波瀾生。    <br />    影重驗花密，滴稀知酒清。忙人常擾擾，安得心和平。   </p>   <p>    <b>     <font color=\"#FF6600\">漫作二首</font>    </b>    <br />    暑雨灑和氣，香風吹日華。瞬龍驚汗漫，翥鳳綷雲霞。    <br />    懸圃珠為樹，天池玉作砂。丹霄能幾級，何必待乘槎。   </p>   <p>黍谷純陽入，鸞霄瑞彩生。岳靈分正氣，仙衛借神兵。    <br />    污俗迎風變，虛懷遇物傾。千鈞將一羽，輕重在平衡。   </p>   <p>    <b>     <font color=\"#FF6600\">騰騰</font>    </b>    <br />    八年流落醉騰騰，點檢行藏喜不勝。烏帽素餐兼施藥，前生多恐是醫僧。   </p>   <p>    <font color=\"#FF6600\">     <b>寄隱者</b>    </font>    <br />    煙郭雲扃路不遙，懷賢猶恨太迢迢。長松夜落釵千股，小港春添水半腰。    <br />    已約病身拋印綬，不嫌門巷似漁樵。渭濱晦跡南陽臥，若比吾徒更寂寥。   </p>   <p>    <b>     <font color=\"#FF6600\">閒居</font>    </b>    <br />    厭聞趨競喜閒居，自種蕪菁亦自鋤。麋鹿跳樑憂觸撥，鷹鸇搏擊恐粗疏。    <br />    拙謀卻為多循理，所短深慚盡信書。刀尺不虧繩墨在，莫疑張翰戀鱸魚。   </p>   <p>    <b>     <font color=\"#FF6600\">僧影</font>    </b>    <br />    山色依然僧已亡，竹間疏磬隔殘陽。智燈已滅餘空燼，猶自光明照十方。   </p>   <p>    <font color=\"#FF6600\">     <b>洞庭玩月</b>    </font>    <br />    洞庭湖上清秋月，月皎湖寬萬頃霜。玉碗深沈潭底白，金盃細碎浪頭光。    <br />    寒驚烏鵲離巢噪，冷射蛟螭換窟藏。更憶瑤台逢此夜，水晶宮殿挹瓊漿。   </p>   <p>    <b>     <font color=\"#FF6600\">贈隱逸</font>    </b>    <br />    靜景須教靜者尋，清狂何必在山陰。蜂穿窗紙塵侵硯，鳥斗庭花露滴琴。    <br />    莫笑亂離方解印，猶勝顛蹶未抽簪。築金總得非名士，況是無人解築金。   </p>   <p>    <b>     <font color=\"#FF6600\">南浦</font>    </b>    <br />    月若半環雲若吐，高樓簾捲當南浦。應是石城艇子來，兩槳咿啞過花塢。    <br />    正值連宵酒未醒，不宜此際兼微雨。直教筆底有文星，亦應難狀分明苦。   </p>   <p>    <b>     <font color=\"#FF6600\">桃林場客舍之前有池半畝木槿櫛比閼水遮山…五言八韻</font>    </b>    <br />    插槿作藩籬，叢生覆小池。為能妨遠目，因遣去閒枝。    <br />    鄰叟偷來賞，棲禽欲下疑。虛空無障處，蒙閉有開時。    <br />    葦鷺憐瀟灑，泥鰍畏日曦。稍寬春水面，盡見晚山眉。    <br />    岸穩人偷釣，階明日上基。世間多弊事，事事要良醫。   </p>   <p>    <b>     <font color=\"#FF6600\">中秋寄楊學士（一作中秋永夕奉寄楊學士兄弟）</font>    </b>    <br />    鱗差甲子漸衰遲，依舊年年困亂離。八月夜長鄉思切，鬢邊添得幾莖絲。   </p>   <p>    <font color=\"#FF6600\">     <b>寄禪師</b>    </font>    <br />    他心明與此心同，妙用忘言理暗通。氣運陰陽成世界，水浮天地寄虛空。    <br />    劫灰聚散銖錙黑，日御奔馳繭栗紅。萬物盡遭風鼓動，唯應禪室靜無風。   </p>   <p>    <b>     <font color=\"#FF6600\">清興</font>    </b>    <br />    陰沈天氣連翩醉，摘索花枝料峭寒。擁鼻繞廊吟看雨，不知遺卻竹皮冠。   </p>   <p>    <b>     <font color=\"#FF6600\">深院</font>    </b>    <br />    鵝兒唼啑梔黃觜，鳳子輕盈膩粉腰。深院下簾人晝寢，紅薔薇架碧芭蕉。   </p>   <p>    <b>     <font color=\"#FF6600\">淒淒</font>    </b>    <br />    深將寵辱齊，往往亦淒淒。白日知丹抱，青雲有舊蹊。    <br />    嗜鹹凌魯濟，惡潔助涇泥。風雨今如晦，堪憐報曉雞。   </p>   <p>    <b>     <font color=\"#FF6600\">火蛾</font>    </b>    <br />    陽光不照臨，積陰生此類。非無惜死心，奈有滅明意。    <br />    妝穿粉焰焦，翅撲蘭膏沸。為爾一傷嗟，自棄非天棄。   </p>   <p>    <b>     <font color=\"#FF6600\">信筆</font>    </b>    <br />    春風狂似虎，春浪白於鵝。柳密藏煙易，松長見日多。    <br />    石崖採芝叟，鄉俗摘茶歌。道在無伊郁，天將奈爾何。   </p>   <p>    <font color=\"#FF6600\">     <b>雷公</b>    </font>    <br />    閒人倚柱笑雷公，又向深山霹怪松。必若有蘇天下意，何如驚起武侯龍。   </p>   <p>    <b>     <font color=\"#FF6600\">船頭</font>    </b>    <br />    兩岸綠蕪齊似翦，掩映雲山相向晚。船頭獨立望長空，日艷波光逼人眼。   </p>   <p>    <b>     <font color=\"#FF6600\">喜涼</font>    </b>    <br />    爐炭燒人百疾生，鳳狂龍躁減心情。四山毒瘴乾坤濁，一簟涼風世界清。    <br />    楚調忽驚淒玉柱，漢宮應已濕金莖。豪強頓息蛙唇吻，爽利重新鶻眼睛。    <br />    穩想海槎朝犯斗，健思胡馬夜翻營。東南亦是中華分，蒸郁相凌太不平。   </p>   <p>    <b>     <font color=\"#FF6600\">天鑒</font>    </b>    <br />    何勞諂笑學趨時，務實清修勝用機。猛虎十年搖尾立，蒼鷹一旦醒心飛。    <br />    神依正道終潛衛，天鑒衷腸競不違。事歷艱難人始重，九層成後喜從微。   </p>   <p>    <b>     <font color=\"#FF6600\">江岸閒步（此後壬申年作，在南安縣）</font>    </b>    <br />    一手攜書一杖筇，出門何處覓情通。立談禪客傳心印，坐睡漁師著背蓬。    <br />    青布旗誇千日酒，白頭浪吼半江風。淮陰市裡人相見，盡道途窮未必窮。   </p>   <p>    <b>     <font color=\"#FF6600\">野塘</font>    </b>    <br />    侵曉乘涼偶獨來，不因魚躍見萍開。捲荷忽被微風觸，瀉下清香露一杯。   </p>   <p>    <b>     <font color=\"#FF6600\">余臥疾深村聞一二郎官今稱繼使閩越笑余迂古…因成此篇</font>    </b>    <br />    枕流方採北山薇，驛騎交迎市道兒。霧豹只憂無石室，泥鰍唯要有洿池。    <br />    不羞莽卓黃金印，卻笑羲皇白接    <a target=\"_blank\" href=\"http://140.111.1.40/yitic/frc/frc00425.htm\">●</a>。莫負美名書信史，清風掃地更無遺。   </p>   <p>    <b>     <font color=\"#FF6600\">安貧</font>    </b>    <br />    手風慵展一行書，眼暗休尋九局圖。窗裡日光飛野馬，案頭筠管長蒲盧。    <br />    謀身拙為安蛇足，報國危曾捋虎鬚。舉世可能無默識，未知誰擬試齊竽。   </p>   <p>    <font color=\"#FF6600\">     <b>殘春旅舍</b>    </font>    <br />    旅舍殘春宿雨晴，恍然心地憶鹹京。樹頭蜂抱花鬚落，池面魚吹柳絮行。    <br />    禪伏詩魔歸淨域，酒沖愁陣出奇兵。兩樑免被塵埃污，拂拭朝簪待眼明。   </p>   <p>    <font color=\"#FF6600\">     <b>鵲</b>    </font>    <br />    偏承雨露潤毛衣，黑白分明眾所知。高處營巢親鳳闕，靜時閒語上龍墀。    <br />    化為金印新祥瑞，飛向銀河舊路岐。莫怪天涯棲不穩，托身須是萬年枝。   </p>   <p>    <b>     <font color=\"#FF6600\">露</font>    </b>    <br />    鶴非千歲飲猶難，鶯舌偷含豈自安。光濕最宜叢菊亞，蕩搖無奈綠荷乾。    <br />    名因霈澤隨天眷，分與濃霜保歲寒。五色呈祥須得處，戛雲仙掌有金盤。   </p>   <p>    <b>     <font color=\"#FF6600\">贈僧</font>    </b>    <br />    盡說歸山避戰塵，幾人終肯別囂氛。瓶添澗水盛將月，衲掛松枝惹得雲。    <br />    三接舊承前席遇，一靈今用戒香熏。相逢莫話金鑾事，觸撥傷心不願聞。   </p>   <p>    <b>     <font color=\"#FF6600\">感舊</font>    </b>    <br />    省趨弘閣侍貂璫，指座深恩刻寸腸。秦苑已荒空逝水，楚天無限更斜陽。    <br />    時昏卻笑朱弦直，事過方聞鎖骨香。入室故寮流落盡，路人惆悵見靈光。   </p>   <p>    <font color=\"#FF6600\">     <b>八月六日作四首</b>    </font>    <br />    日離黃道十年昏，敏手重開造化門。火帝動爐銷劍戟，風師吹雨洗乾坤。    <br />    左牽犬馬誠難測，右袒簪纓最負恩。丹筆不知誰定罪，莫留遺跡怨神孫。   </p>   <p>金虎挻災不復論，構成狂猘犯車塵。御衣空惜侍中血，國璽幾危皇后身。    <br />    圖霸未能知盜道，飾非唯欲害仁人。黃旗紫氣今仍舊，免使老臣攀畫輪。   </p>   <p>簪裾皆是漢公卿，盡作鋒鋩劍血醒。顯負舊恩歸亂主，難教新國用輕刑。    <br />    穴中狡兔終須盡，井上嬰兒豈自寧。底事亦疑懲未了，更應書罪在泉扃。   </p>   <p>坐看包藏負國恩，無才不得預經綸。袁安墜睫尋憂漢，賈誼濡毫但過秦。    <br />    威鳳鬼應遮矢射，靈犀天與隔埃塵。堤防瓜李能終始，免愧於心負此身。   </p>   <p>    <b>     <font color=\"#FF6600\">驛步（癸酉年在南安縣）</font>    </b>    <br />    暫息征車病眼開，況穿松竹入樓台。江流燈影向東去，樹遞雨聲從北來。    <br />    物近劉輿招垢膩，風經庾亮污塵埃。高情自古多惆悵，賴有南華養不材。   </p>   <p>    <b>     <font color=\"#FF6600\">訪隱者遇沈醉書其門而歸</font>    </b>    <br />    曉入江村覓釣翁，釣翁沈醉酒缸空。夜來風起閒花落，狼藉柴門鳥徑中。   </p>   <p>    <font color=\"#FF6600\">     <b>疏雨</b>    </font>    <br />    疏雨從東送疾雷，小庭涼氣淨莓苔。捲簾燕子穿人去，洗硯魚兒觸手來。    <br />    但欲進賢求上賞，唯將拯溺作良媒。戎衣一掛清天下，傅野非無濟世才。   </p>   <p>    <b>     <font color=\"#FF6600\">南安寓止</font>    </b>    <br />    此地三年偶寄家，枳籬茅廠共桑麻。蝶矜翅暖徐窺草，蜂倚身輕凝看花。    <br />    天近函關屯瑞氣，水侵吳甸浸晴霞。豈知卜肆嚴夫子，潛指星機認海槎。   </p>   <p>    <b>     <font color=\"#FF6600\">十月七日早起作時氣疾初癒</font>    </b>    <br />    疾愈身輕覺數通，山無嵐瘴海無風。陽精欲出陰精落，天地包含紫氣中。   </p>   <p>    <b>     <font color=\"#FF6600\">有感</font>    </b>    <br />    堅辭羽葆與吹鐃，翻向天涯困繫匏。故老未曾忘炙背，何人終擬問苞茅。    <br />    融風漸暖將回雁，滫水猶腥近斬蛟。萬里關山如咫尺，女床唯待鳳歸巢。   </p>   <p>    <b>     <font color=\"#FF6600\">觀鬥雞偶作</font>    </b>    <br />    何曾解報稻粱恩，金距花冠氣遏雲。白日梟鳴無意問，唯將芥羽害同群。   </p>   <p>    <b>     <font color=\"#FF6600\">蜻蜓</font>    </b>    <br />    碧玉眼睛雲母翅，輕於粉蝶瘦於蜂。坐來迎拂波光久，豈是慇勤為蓼叢。   </p>   <p>    <font color=\"#FF6600\">     <b>即目</b>    </font>    <br />    書牆暗記移花日，洗甕先知醞酒期。須信閒人有忙事，早來沖雨覓漁師。   </p>   <p>    <font color=\"#FF6600\">     <b>寄鄰莊道侶</b>    </font>    <br />    聞說經旬不啟關，藥窗誰伴醉開顏。夜來雪壓村前竹，賸見溪南幾尺山。   </p>   <p>    <b>     <font color=\"#FF6600\">初赴期集</font>    </b>    <br />    輕寒著背雨淒淒，九陌無塵未有泥。還是平時舊滋味，慢垂鞭袖過街西。   </p>   <p>    <b>     <font color=\"#FF6600\">惜花</font>    </b>    <br />    皺白離情高處切，膩香愁態靜中深。眼隨片片沿流去，恨滿枝枝被雨淋。    <br />    總得苔遮猶慰意，若教泥污更傷心。臨軒一醆悲春酒，明日池塘是綠陰。   </p>   <p>    <b>     <font color=\"#FF6600\">半醉</font>    </b>    <br />    水向東流竟不回，紅顏白髮遞相催。壯心暗逐高歌盡，往事空因半醉來。    <br />    雲護雁霜籠澹月，雨連鶯曉落殘梅。西樓悵望芳菲節，處處斜陽草似苔。   </p>   <p>    <font color=\"#FF6600\">     <b>春盡</b>    </font>    <br />    惜春連日醉昏昏，醒後衣裳見酒痕。細水浮花歸別澗，斷雲含雨入孤村。    <br />    入閒易有芳時恨，地勝難招自古魂。慚愧流鶯相厚意，清晨猶為到西園。   </p>   <p>    <font color=\"#FF6600\">     <b>睡起</b>    </font>    <br />    睡起牆陰下藥欄，瓦松花白閉柴關。斷年不出僧嫌癖，逐日無機鶴伴閒。    <br />    塵土莫尋行止處，煙波長在夢魂間。終撐舴艋稱漁叟，賒買湖心一崦山。   </p>   <p>    <font color=\"#FF6600\">     <b>寄友人</b>    </font>    <br />    傷時惜別心交加，支頤一向千咨嗟。曠野風吹寒食月，廣庭煙著黃昏花。    <br />    長擬醺酣遺世事，若為侷促問生涯。夫君亦是多情者，幾處將愁殢酒家。   </p>   <p>    <b>     <font color=\"#FF6600\">見別離者因贈之</font>    </b>    <br />    征人草草盡戎裝，征馬蕭蕭立路傍。樽酒闌珊將遠別，秋山迤邐更斜陽。    <br />    白髭兄弟中年後，瘴海程途萬里長。曾向天涯懷此恨，見君嗚咽更淒涼。   </p>   <p>    <b>     <font color=\"#FF6600\">傷亂</font>    </b>    <br />    岸上花根總倒垂，水中花影幾千枝。一枝一影寒山裡，野水野花清露時。    <br />    故國幾年猶戰鬥，異鄉終日見旌旗。交親流落身羸病，誰在誰亡兩不知。   </p>   <p>    <font color=\"#FF6600\">     <b>南亭</b>    </font>    <br />    每日在南亭，南亭似僧院。人語靜先聞，鳥啼深不見。    <br />    松瘦石稜稜，山光溪澱澱。塹蔓墜長茸，島花垂小蒨。    <br />    行簪隱士冠，臥讀先賢傳。更有興來時，取琴彈一遍。   </p>   <p>    <font color=\"#FF6600\">     <b>太平谷中玩水上花</b>    </font>    <br />    山頭水從雲外落，水面花自山中來。一溪紅點我獨惜，幾樹蜜房誰見開。    <br />    應有妖魂隨暮雨，豈無香跡在蒼苔。凝眸不覺斜陽盡，忘逐樵人躡石回。   </p>   <p>    <b>     <font color=\"#FF6600\">雨</font>    </b>    <br />    坐來簌簌山風急，山雨隨風暗原隰。樹帶繁聲出竹聞，溪將大點穿籬入。    <br />    餉婦寥翹布領寒，牧童擁腫蓑衣濕。此時高味共誰論，擁鼻吟詩空佇立。   </p>   <p>    <b>     <font color=\"#FF6600\">幽獨</font>    </b>    <br />    幽獨起侵晨，山鶯啼更早。門巷掩蕭條，落花滿芳草。    <br />    煙和魂共遠，春與人同老。默默又依依，淒然此懷抱。   </p>   <p>    <b>     <font color=\"#FF6600\">江行</font>    </b>    <br />    浪蹙青山江北岸，雲含黑雨日西邊。舟人偶語憂風色，    <br />    行客無聊罷晝眠。爭似槐花九衢裡，馬蹄安穩慢垂鞭。   </p>   <p>    <b>     <font color=\"#FF6600\">漢江行次</font>    </b>    <br />    村寺雖深已暗知，幡竿殘日迥依依。沙頭有廟青林合，驛步無人白鳥飛。    <br />    牧笛自由隨草遠，漁歌得意扣舷歸。竹園相接春波暖，痛憶家鄉舊釣磯。   </p>   <p>    <font color=\"#FF6600\">     <b>偶題</b>    </font>    <br />    俟時輕進固相妨，實行丹心仗彼蒼。蕭艾轉肥蘭蕙瘦，可能天亦妒馨香。   </p>   <p>    <b>     <font color=\"#FF6600\">湖南絕少含桃偶有人以新摘者見惠感事傷懷因成四韻</font>    </b>    <br />    時節雖同氣候殊，不積堪薦寢園無。合充鳳食留三島，誰許鶯偷過五湖。    <br />    苦筍恐難同象匕，酪漿無復瑩玭珠。金鑾歲歲長宣賜，忍淚看天憶帝都。   </p>   <p>    <b>     <font color=\"#FF6600\">隰州新驛</font>    </b>    <br />    盛德已圖形，胡為忽構兵。燎原雖自及，誅亂不無名。    <br />    擲鼠鬚防誤，連雞莫憚驚。本期將繫虜，末策但嬰城。    <br />    肘腋人情變，朝廷物論生。果聞荒谷縊，旋睹槁街烹。    <br />    帝怒今方息，時危喜暫清。始終俱以此，天意甚分明。   </p>   <p>    <b>     <font color=\"#FF6600\">亂後春日途經野塘</font>    </b>    <br />    世亂他鄉見落梅，野塘晴暖獨徘徊。船沖水鳥飛還住，袖拂楊花去卻來。    <br />    季重舊遊多喪逝，子山新賦極悲哀。眼看朝市成陵谷，始信昆明是劫灰。   </p>   <p>    <font color=\"#FF6600\">     <b>贈易卜崔江處士（袁州）</b>    </font>    <br />    白首窮經通秘義，青山養老度危時。門傳組綬身能退，家學漁樵跡更奇。    <br />    四海盡聞龜策妙，九霄堪歎鶴書遲。壺中日月將何用，借與閒人試一窺。   </p>   <p>    <b>     <font color=\"#FF6600\">過臨淮故里</font>    </b>    <br />    交遊昔歲已凋零，第宅今來亦變更。舊廟荒涼時饗絕，諸孫饑凍一官成。    <br />    五湖竟負他年志，百戰空垂異代名。榮盛幾何流落久，遣人襟抱薄浮生。   </p>   <p>    <b>     <font color=\"#FF6600\">贈湖南李思齊處士</font>    </b>    <br />    兩板船頭濁酒壺，七絲琴畔白髭鬚。三春日日黃梅雨，孤客年年青草湖。    <br />    燕俠冰霜難狎近，楚狂鋒刃觸凡愚。知余絕粒窺仙事，許到名山看藥爐。   </p>   <p>    <b>     <font color=\"#FF6600\">亂後卻至近甸有感（乙卯年作）</font>    </b>    <br />    狂童容易犯金門，比屋齊人作旅魂。夜戶不扃生茂草，春渠自溢浸荒園。    <br />    關中忽見屯邊卒，塞外翻聞有漢村。堪恨無情清渭水，渺茫依舊繞秦原。   </p>   <p>    <font color=\"#FF6600\">     <b>同年前虞部李郎中自長沙赴行在余以紫石硯贈之賦詩代書</b>    </font>    <br />    斧柯新樣勝珠璣，堪贊星郎染翰時。不向東垣修直疏，即須西掖草妍詞。    <br />    紫光稱近丹青筆，聲韻宜裁錦繡詩。蓬島侍臣今放逐，羨君回去逼龍墀。   </p>   <p>    <font color=\"#FF6600\">     <b>甲子歲夏五月自長沙抵醴陵貴就深僻以便疏慵…聊寄知心</b>    </font>    <br />    職在內庭宮闕下，廳前皆種紫微花。眼明忽傍漁家見，魂斷方驚魏闕賒。    <br />    淺色暈成宮裡錦，濃香染著洞中霞。此行若遇支機石，又被君平驗海槎。   </p>   <p>    <font color=\"#FF6600\">     <b>和王舍人撫州飲席贈韋司空</b>    </font>    <br />    樓台掩映入春寒，絲竹錚鏦向夜闌。席上弟兄皆杞梓，花前賓客盡鴛鸞。    <br />    孫弘莫惜頻開閤，韓信終期別築壇。削玉風姿官水土，黑頭公自古來難。   </p>   <p>    <b>     <font color=\"#FF6600\">避地寒食</font>    </b>    <br />    避地淹留已自悲，況逢寒食欲沾衣。濃春孤館人愁坐，斜日空園花亂飛。    <br />    路遠漸憂知己少，時危又與賞心違。一名所繫無窮事，爭敢當年便息機。   </p>   <p>    <font color=\"#FF6600\">     <b>山驛</b>    </font>    <br />    參差西北數行雁，寥落東方幾片雲。疊石小松張水部，暗山寒雨李將軍。    <br />    秋花粉黛宜無味，獨鳥笙簧稱靜聞。瀟灑襟懷遺世慮，驛樓紅葉自紛紛。   </p>   <p>    <b>     <font color=\"#FF6600\">早發藍關</font>    </b>    <br />    關門愁立候雞鳴，搜景馳魂入杳冥。雲外日隨千里雁，山根霜共一潭星。    <br />    路盤暫見樵人火，棧轉時聞驛使鈴。自問辛勤緣底事，半年驅馬傍長亭。   </p>   <p>    <b>     <font color=\"#FF6600\">深村</font>    </b>    <br />    甘向深村固不材，猶勝摧折傍塵埃。清宵玩月唯紅葉，永日關門但綠苔。    <br />    幽院菊荒同寂寞，野橋僧去獨徘徊。隔籬農叟遙相賀，佇看芳田膏雨來。   </p>   <p>    <font color=\"#FF6600\">     <b>重遊曲江</b>    </font>    <br />    追尋前事立江汀，漁者應聞太息聲。避客野鷗如有感，損花微雪似無情。    <br />    疏林自覺長堤在，春水空連古岸平。惆悵引人還到夜，鞭鞘風冷柳煙輕。   </p>   <p>    <font color=\"#FF6600\">     <b>三月</b>    </font>    <br />    辛夷才謝小桃發，蹋青過後寒食前。四時最好是三月，一去不回唯少年。    <br />    吳國地遙江接海，漢陵魂斷草連天。新愁舊恨真無奈，須就鄰家甕底眠。   </p>   <p>    <font color=\"#FF6600\">     <b>秋村</b>    </font>    <br />    稻壟蓼紅溝水清，荻園葉白秋日明。空坡路細見騎過，遠田人靜聞水行。    <br />    柴門狼藉牛羊氣，竹塢幽深雞犬聲。絕粒看經香一炷，心知無事即長生。   </p>   <p>    <b>     <font color=\"#FF6600\">殘花</font>    </b>    <br />    餘霞殘雪幾多在，蔫香冶態猶無窮。黃昏月下惆悵白，清明雨後寥梢紅。    <br />    樹底草齊千片淨，牆頭風急數枝空。西園此日傷心處，一曲高歌水向東。   </p>   <p>    <b>     <font color=\"#FF6600\">夜船</font>    </b>    <br />    野雲低迷煙蒼蒼，平波揮目如凝霜。月明船上簾幕捲，露重岸頭花木香。    <br />    村遠夜深無火燭，江寒坐久換衣裳。誠知不覺天將曙，幾簇青山雁一行。   </p>   <p>    <b>     <font color=\"#FF6600\">傷春</font>    </b>    <br />    三月光景不忍看，五陵春色何摧殘。窮途得志反惆悵，飲席話舊多闌珊。    <br />    中酒向陽成美睡，惜花沖雨覺傷寒。野棠飛盡蒲根暖，寂寞南溪倚釣竿。   </p>   <p>    <font color=\"#FF6600\">     <b>歸紫閣下</b>    </font>    <br />    一笈攜歸紫閣峰，馬蹄閒慢水溶溶。黃昏後見山田火，朧    <a target=\"_blank\" href=\"http://140.111.1.40/yitic/frc/frc04985.htm\">●</a>時聞縣郭鐘。    <br />    瘦竹迸生僧坐石，野籐纏殺鶴翹松。釣磯自別經秋雨，長得莓苔更幾重。   </p>   <p>    <font color=\"#FF6600\">     <b>夜坐</b>    </font>    <br />    天似空江星似波，時時珠露滴圓荷。平生蹤跡慕真隱，此夕襟懷深自多。    <br />    格是厭厭饒酒病，終須的的學漁歌。無名無位堪休去，猶擬朝衣換釣蓑。   </p>   <p>    <b>     <font color=\"#FF6600\">午寢夢江外兄弟（一作午夢曲江兄弟）</font>    </b>    <br />    長夏居閒門不開，繞門青草絕塵埃。空庭日午獨眠覺，旅夢天涯相見回。    <br />    鬢向此時應有雪，心從別處即成灰。如何水陸三千里，幾月書郵始一來。   </p>   <p>    <b>     <font color=\"#FF6600\">曲江夜思</font>    </b>    <br />    鼓聲將絕月斜痕，園外閒坊半掩門。池裡紅蓮凝白露，苑中青草伴黃昏。    <br />    林塘闃寂偏宜夜，煙火稀疏便似村。大抵世間幽獨景，最關詩思與離魂。   </p>   <p>    <b>     <font color=\"#FF6600\">過漢口</font>    </b>    <br />    濁世清名一概休，古今翻覆賸堪愁。年年春浪來巫峽，日日殘陽過沔州。    <br />    居雜商徒偏富庶，地多詞客自風流。聯翩半世騰騰過，不在漁船即酒樓。   </p>   <p>    <b>     <font color=\"#FF6600\">惜春</font>    </b>    <br />    願言未偶非高臥，多病無憀選勝遊。一夜雨聲三月盡，萬般人事五更頭。    <br />    年逾弱冠即為老，節過清明卻似秋。應是西園花已落，滿溪紅片向東流。   </p>   <p>    <b>     <font color=\"#FF6600\">及第過堂日作</font>    </b>    <br />    早隨真侶集蓬瀛，閶闔門開尚見星。龍尾樓台迎曉日，鰲頭宮殿入青冥。    <br />    暗驚凡骨升仙籍，忽訝麻衣謁相庭。百辟斂容開路看，片時輝赫勝圖形。   </p>   <p>    <font color=\"#FF6600\">     <b>夏課成感懷</b>    </font>    <br />    別離終日心忉忉，五湖煙波歸夢勞。淒涼身事夏課畢，濩落生涯秋風高。    <br />    居世無媒多困躓，昔賢因此亦號咷。誰憐愁苦多衰改，未到潘年有二毛。   </p>   <p>    <font color=\"#FF6600\">     <b>離家第二日卻寄諸兄弟</b>    </font>    <br />    睡起褰簾日出時，今辰初恨間容輝。千行淚激傍人感，一點心隨健步歸。    <br />    卻望山川空黯黯，回看僮僕亦依依。定知兄弟高樓上，遙指征途羨鳥飛。   </p>   <p>    <b>     <font color=\"#FF6600\">遊江南水陸院</font>    </b>    <br />    早於喧雜是深讎，猶恐行藏墜俗流。高寺懶為攜酒去，名山長恨送人遊。    <br />    關河見月空垂淚，風雨看花欲白頭。除卻祖師心法外，浮生何處不堪愁。   </p>   <p>    <b>     <font color=\"#FF6600\">江南送別</font>    </b>    <br />    江南行止忽相逢，江館棠梨葉正紅。一笑共嗟成往事，半酣相顧似衰翁。    <br />    關山月皎清風起，送別人歸野渡空。大抵多情應易老，不堪岐路數西東。   </p>   <p>    <font color=\"#FF6600\">     <b>格卑</b>    </font>    <br />    格卑嘗恨足牽仍，欲學忘情似不能。入意雲山輸畫匠，動人風月羨琴僧。    <br />    南朝峻潔推弘景，東晉清狂數季鷹。惆悵後塵流落盡，自拋懷抱醉懵騰。   </p>   <p>    <b>     <font color=\"#FF6600\">冬日</font>    </b>    <br />    蕭條古木銜斜日，戚瀝晴寒滯早梅。愁處雪煙連野起，靜時風竹過牆來。    <br />    故人每憶心先見，新酒偷嘗手自開。景狀入詩兼入畫，言情不盡恨無才。   </p>   <p>    <font color=\"#FF6600\">     <b>再止廟居</b>    </font>    <br />    去值秋風來值春，前時今日共銷魂。頹垣古柏疑山觀，高柳鳴鴉似水村。    <br />    菜甲未齊初出葉，樹陰方合掩重門。幽深凍餒皆推分，靜者還應為討論。   </p>   <p>    <b>     <font color=\"#FF6600\">老將</font>    </b>    <br />    折槍黃馬倦塵埃，掩耳兇徒怕疾雷。雪密酒酣偷號去，月明衣冷斫營回。    <br />    行驅貔虎披金甲，立聽笙歌擲玉杯。坐久不須輕矍鑠，至今雙擘硬弓開。   </p>   <p>    <b>     <font color=\"#FF6600\">邊上看獵贈元戎</font>    </b>    <br />    繡簾臨曉覺新霜，便遣移廚較獵場。燕卒鐵衣圍漢相，魯儒戎服從梁王。    <br />    搜山閃閃旗頭遠，出樹斑斑豹尾長。贊獲一聲連朔漠，賀杯環騎舞優倡。    <br />    軍回野靜秋天白，角怨城遙晚照黃。紅袖擁門持燭炬，解勞今夜宴華堂。   </p>   <p>    <font color=\"#FF6600\">     <b>余自刑部員外郎為時權所擠值盤石出鎮藩屏…長句寄所知</b>    </font>    <br />    正叨清級忽從戎，況與燕台事不同。開口謾勞矜道在，撫膺唯合哭途窮。    <br />    操心未省趨浮俗，點額尤慚自至公。他日陶甄尋墜履，滄洲何處覓漁翁。   </p>   <p>    <font color=\"#FF6600\">     <b>北齊二首</b>    </font>    <br />    任道驕奢必敗亡，且將繁盛悅嬪嬙。幾千奩鏡成樓柱，六十間雲號殿廊。    <br />    後主獵回初按樂，胡姬酒醒更新妝。綺羅堆裡春風畔，年少多情一帝王。   </p>   <p>神器傳時異至公，敗亡安可怨匆匆。犯寒獵士朝頻戮，告急軍書夜不通。    <br />    並部義旗遮日暗，鄴城飛焰照天紅。周朝將相還無體，寧死何須入鐵籠。   </p>   <p>    <b>     <font color=\"#FF6600\">寄京城親友二首</font>    </b>    <br />    苦吟看墜葉，寥落共天涯。壯歲空為客，初寒更憶家。    <br />    雨牆經月蘚，山菊向陽花。因味碧雲句，傷哉後會賒。   </p>   <p>相思凡幾日，日欲詠離衿。直得吟成病，終難狀此心。    <br />    解衣悲緩帶，搔首悶遺簪。西嶺斜陽外，潛疑是故林。   </p>   <p>    <font color=\"#FF6600\">     <b>野寺</b>    </font>    <br />    野寺看紅葉，縣城聞搗衣。自憐癡病苦，猶共賞心違。    <br />    高閣正臨夜，前山應落暉。離情在煙鳥，遙入故關飛。   </p>   <p>    <font color=\"#FF6600\">     <b>吳郡懷古</b>    </font>    <br />    主暗臣忠枉就刑，遂教強國醉中傾。人亡建業空城在，花落西江春水平。    <br />    萬古壯夫猶抱恨，至今詞客盡傷情。徒勞鐵鎖長千尺，不覺樓船下晉兵。   </p>   <p>    <font color=\"#FF6600\">     <b>守愚</b>    </font>    <br />    深院寥寥竹蔭廊，披衣欹枕過年芳。守愚不覺世途險，無事始知春日長。    <br />    一畝落花圍隙地，半竿濃日界空牆。今來自責趨時懶，翻恨松軒書滿床。   </p>   <p>    <b>     <font color=\"#FF6600\">村居</font>    </b>    <br />    二月三月雨晴初，捨南捨北唯平蕪。前歡入望盈千恨，勝景牽心非一途。    <br />    日照神堂聞啄木，風含社樹叫提壺。行看旦夕梨霜發，猶有山寒傷酒壚。   </p>   <p>    <b>     <font color=\"#FF6600\">離家</font>    </b>    <br />    八月初長夜，千山第一程。款顏唯有夢，怨泣卻無聲。    <br />    祖席諸賓散，空郊匹馬行。自憐非達識，侷促為浮名。   </p>   <p>    <b>     <font color=\"#FF6600\">秋雨內宴（乙卯年作）</font>    </b>    <br />    一帶清風入畫堂，撼真珠箔碎玎璫。更看檻外霏霏雨，似勸須教醉玉觴。   </p>   <p>    <b>     <font color=\"#FF6600\">寒食日沙縣雨中看薔薇（己巳）</font>    </b>    <br />    何處遇薔薇，殊鄉冷節時。雨聲籠錦帳，風勢偃羅幃。    <br />    通體全無力，酡顏不自持。綠疏微露刺，紅密欲藏枝。    <br />    愜意憑欄久，貪吟放醆遲。旁人應見訝，自醉自題詩。   </p>   <p>    <font color=\"#FF6600\">     <b>地爐</b>    </font>    <br />    兩星殘火地爐畔，夢斷背燈重擁衾。側聽空堂聞靜響，似敲疏磬褭清音。    <br />    風燈有影隨籠轉，臘雪無聲逐夜深。禪客釣翁徒自好，那知此際湛然心。   </p>   <p>    <b>     <font color=\"#FF6600\">隰州新驛贈刺史</font>    </b>    <br />    賢侯新換古長亭，先定心機指顧成。高義盡招秦逐客，曠懷偏接魯諸生。    <br />    萍蓬到此銷離恨，燕雀飛來帶喜聲。卻笑昔賢交易極，一開東閤便垂名。   </p>   <p>    <b>     <font color=\"#FF6600\">草書屏風</font>    </b>    <br />    何處一屏風，分明懷素蹤。雖多塵色染，猶見墨痕濃。    <br />    怪石奔秋澗，寒籐掛古松。若教臨水畔，字字恐成龍。   </p>   <p>    <b>     <font color=\"#FF6600\">永明禪師房</font>    </b>    <br />    景色方妍媚，尋真出近郊。寶香爐上爇，金磬佛前敲。    <br />    蔓草稜山徑，晴雲拂樹梢。支公禪寂處，時有鶴來巢。   </p>   <p>    <b>     <font color=\"#FF6600\">登樓有題</font>    </b>    <br />    暑氣簷前過，蟬聲樹杪交。待潮生浦口，看雨過山坳。    <br />    才見蘭舟動，仍聞桂楫敲。窣雲朱檻好，終睹鳳來巢。   </p>   <p>    <font color=\"#FF6600\">     <b>朝退書懷</b>    </font>    <br />    鶴帔星冠羽客裝，寢樓西畔坐書堂。山禽養久知人喚，窗竹芟多漏月光。    <br />    粉壁不題新拙惡，小屏唯錄古篇章。孜孜莫患勞心力，富國安民理道長。   </p>   <p>    <font color=\"#FF6600\">     <b>元夜即席</b>    </font>    <br />    元宵清景亞元正，絲雨霏霏向晚傾。桂兔韜光雲葉重，燭龍銜耀月輪明。    <br />    煙空但仰如膏潤，綺席都忘滴砌聲。更待今宵開霽後，九衢車馬未妨行。   </p>   <p>    <b>     <font color=\"#FF6600\">大慶堂賜宴元璫而有詩呈吳越王</font>    </b>    <br />    非為親賢展綺筵，恆常寧敢恣遊盤。綠搓楊柳綿初軟，紅暈櫻桃粉未乾。    <br />    谷鳥乍啼聲似澀，甘霖方霽景猶寒。笙歌風緊人酣醉，卻繞珍叢爛熳看。   </p>   <p>    <b>     <font color=\"#FF6600\">又和</font>    </b>    <br />    櫻桃花下會親賢，風遠銅烏轉露盤。蝶下粉牆梅乍坼，蟻浮金斝酒難乾。    <br />    雲和緩奏泉聲咽，珠箔低垂水影寒。狂簡斐然吟詠足，卻邀群彥重吟看。   </p>   <p>    <font color=\"#FF6600\">     <b>再和</b>    </font>    <br />    我有嘉賓宴乍歡，畫簾紋細鳳雙盤。影籠沼沚修篁密，聲透笙歌羯鼓乾。    <br />    散後便依書篋寐，渴來潛想玉壺寒。櫻桃零落紅桃媚，更俟旬餘共醉看。   </p>   <p>    <b>     <font color=\"#FF6600\">重和</font>    </b>    <br />    冷宴慇勤展小園，舞茵柔軟彩虯盤。篸花盡日疑頭重，病酒經宵覺口乾。    <br />    嘉樹倚樓青瑣暗，晚雲藏雨碧山寒。文章天子文章別，八米盧郎未可看。   </p>   <p>    <b>     <font color=\"#FF6600\">余作探使以繚綾手帛子寄賀因而有詩</font>    </b>    <br />    解寄繚綾小字封，探花筵上映春叢。黛眉印在微微綠，檀口消來薄薄紅。    <br />    緶處直應心共緊，砑時兼恐汗先融。帝台春盡還東去，卻繫裙腰伴雪胸。   </p>   <p>    <font color=\"#FF6600\">     <b>別錦兒（及第後出京，別錦兒與蜀妓）</b>    </font>    <br />    一尺紅綃一首詩，贈君相別兩相思。畫眉今日空留語，解佩他年更可期。    <br />    臨去莫論交頸意，清歌休著斷腸詞。出門何事休惆悵，曾夢良人折桂枝。   </p>   <p>    <b>     <font color=\"#FF6600\">閒步</font>    </b>    <br />    莊南縱步遊荒野，獨鳥寒煙輕惹惹。傍山疏雨濕秋花，僻路淺泉浮敗果。    <br />    樵人相見指驚麇，牧童四散收嘶馬。一壺傾盡未能歸，黃昏更望諸峰火。   </p>   <p>    <font color=\"#FF6600\">     <b>乾寧三年丙辰在奉天重圍作</b>    </font>    <br />    仗劍夜巡城，衣襟滿霜霰。賊火遍郊坰，飛焰侵星漢。    <br />    積雪似空江，長林如斷岸。獨憑女牆頭，思家起長歎。   </p>   <p>    <font color=\"#FF6600\">     <b>雨中</b>    </font>    <br />    青桐承雨聲，聲聲何重疊。疏滴下高枝，次打欹低葉。    <br />    鳥濕更梳翎，人愁方拄頰。獨自上西樓，風襟寒帖帖。   </p>   <p>    <font color=\"#FF6600\">     <b>與僧</b>    </font>    <br />    江海扁舟客，雲山一衲僧。相逢兩無語，若個是南能。   </p>   <p>    <font color=\"#FF6600\">     <b>晚岸</b>    </font>    <br />    揭起青篷上岸頭，野花和雨冷修修。春江一夜無波浪，校得行人分外愁。   </p>   <p>    <b>     <font color=\"#FF6600\">仙山</font>    </b>    <br />    一炷心香洞府開，偃松皺澀半莓苔。水清無底山如削，始有仙人騎鶴來。   </p>   <p>    <b>     <font color=\"#FF6600\">過茂陵</font>    </b>    <br />    不悲霜露但傷春，孝理何因感兆民。景帝龍髯消息斷，異香空見李夫人。   </p>   <p>    <font color=\"#FF6600\">     <b>曲江秋日</b>    </font>    <br />    斜煙縷縷鷺鷥棲，藕葉枯香折野泥。有個高僧入圖畫，把經吟立水塘西。   </p>   <p>    <b>     <font color=\"#FF6600\">流年</font>    </b>    <br />    三月傷心仍晦日，一春多病更陰天。雄豪亦有流年恨，況是離魂易黯然。   </p>   <p>    <font color=\"#FF6600\">     <b>      <font color=\"#FF6600\">商山道中</font>     </b>    </font>    <br />    雲橫峭壁水平鋪，渡口人家日欲晡。卻憶往年看粉本，始知名畫有工夫。   </p>   <p>    <font color=\"#FF6600\">     <b>招隱</b>    </font>    <br />    立意忘機機已生，可能朝市污高情。時人未會嚴陵志，不釣鱸魚只釣名。   </p>   <p>    <b>     <font color=\"#FF6600\">雨村</font>    </b>    <br />    雁行斜拂雨村樓，簾下三重幕一鉤。倚柱不知身半濕，黃昏獨自未回頭。   </p>   <p>    <b>     <font color=\"#FF6600\">使風</font>    </b>    <br />    茶煙睡覺心無事，一卷黃庭在手中。欹枕捲簾江萬里，舟人不語滿帆風。   </p>   <p>    <b>     <font color=\"#FF6600\">阻風</font>    </b>    <br />    平生情趣羨漁師，此日煙江愜所思。肥鱖香粳小艛艓，斷腸滋味阻風時。   </p>   <p>    <b>     <font color=\"#FF6600\">并州</font>    </b>    <br />    戍旗青草接榆關，雨裡并州四月寒。誰會憑欄潛忍淚，不勝天際似江干。   </p>   <p>    <b>     <font color=\"#FF6600\">夏夜</font>    </b>    <br />    猛風飄電黑雲生，霎霎高林簇雨聲。夜久雨休風又定，斷雲流月卻斜明。   </p>   <p>    <font color=\"#FF6600\">     <b>欄杆</b>    </font>    <br />    掃花雖恨夜來雨，把酒卻憐晴後寒。吳質謾言愁得病，當時猶不憑欄杆。   </p>   <p>    <font color=\"#FF6600\">     <b>以庭前海棠梨花一枝寄李十九員外</b>    </font>    <br />    二月春風澹蕩時，旅人虛對海棠梨。不如寄與星郎去，想得朝回正畫眉。   </p>   <p>    <b>     <font color=\"#FF6600\">驛樓</font>    </b>    <br />    流雲溶溶水悠悠，故鄉千里空回頭。三更猶憑欄杆月，淚滿關山孤驛樓。   </p>   <p>    <b>     <font color=\"#FF6600\">頻訪盧秀才（盧時在選末）</font>    </b>    <br />    藥訣棋經思致論，柳腰蓮臉本忘情。頻頻強入風流坐，酒肆應疑阮步兵。   </p>   <p>    <b>     <font color=\"#FF6600\">答友人見寄酒</font>    </b>    <br />    雖可忘憂矣，其如作病何。淋漓滿襟袖，更發楚狂歌。   </p>   <p>    <b>     <font color=\"#FF6600\">野釣</font>    </b>    <br />    細雨桃花水，輕鷗逆浪飛。風頭阻歸棹，坐睡倚蓑衣。   </p>   <p>    <b>     <font color=\"#FF6600\">曲江晚思</font>    </b>    <br />    雲物陰寂歷，竹木寒青蒼。水冷鷺鷥立，煙月愁昏黃。   </p>   <p>    <font color=\"#FF6600\">     <b>贈友人</b>    </font>    <br />    莫嫌談笑與經過，卻恐閒多病亦多。若遣心中無一事，不知爭奈日長何。   </p>   <p>    <font color=\"#FF6600\">     <b>半睡</b>    </font>    <br />    眉山暗澹向殘燈，一半雲鬟墜枕稜。四體著人嬌欲泣，自家揉損砑繚綾。   </p>   <p>    <font color=\"#FF6600\">     <b>已涼</b>    </font>    <br />    愁多卻訝天涼早，思倦翻嫌夜漏遲。何處山川孤館裡，向燈彎盡一雙眉。   </p>   <p>    <b>     <font color=\"#FF6600\">寄禪師</font>    </b>    <br />    從無入有雲峰聚，已有還無電火銷。銷聚本來皆是幻，世間閒口漫囂囂。   </p>   <p>    <b>     <font color=\"#FF6600\">訪明公大德</font>    </b>    <br />    寸髮如霜袒右肩，倚肩筇竹貌怡然。懸燈深屋夜分坐，移榻向陽齋後眠。    <br />    刮膜且揚三毒論，攝心徐指二宗禪。清涼藥分能知味，各自胸中有醴泉。   </p>   <p>    <b>     <font color=\"#FF6600\">大酺樂</font>    </b>    <br />    晚日催絃管，春風入綺羅。杏花如有意，偏落舞衫多。   </p>   <p>    <b>     <font color=\"#FF6600\">思歸樂</font>    </b>    <br />    淚滴珠難盡，容殊玉易銷。儻隨明月去，莫道夢魂遙。   </p>   <p>    <b>     <font color=\"#FF6600\">御制春遊長句</font>    </b>    <br />    天意分明道已光，春遊嘉景勝仙鄉。玉爐煙直風初靜，銀漢雲消日正長。    <br />    柳帶似眉全展綠，杏苞如臉半開香。黃鶯歷歷啼紅樹，紫燕關關語畫樑。    <br />    低檻晚晴籠翡翠，小池波暖浴鴛鴦。馬嘶廣陌貪新草，人醉花堤怕夕陽。    <br />    比屋管弦呈妙曲，連營羅綺鬥時妝。全吳霸越千年後，獨此昇平顯萬方。   </p>   <p>    <font color=\"#FF6600\">     <b>幽窗（以下《香奩集》）</b>    </font>    <br />    刺繡非無暇，幽窗自鮮歡。手香江橘嫩，齒軟越梅酸。    <br />    密約臨行怯，私書欲報難。無憑諳鵲語，猶得暫心寬。   </p>   <p>    <b>     <font color=\"#FF6600\">江樓二首</font>    </b>    <br />    夢啼嗚咽覺無語，杳杳微微望煙浦。樓空客散燕交飛，江靜帆飛日亭午。   </p>   <p>鯷魚苦筍香味新，楊柳酒旗三月春。風光百計牽人老，爭奈多情是病身。</p>   <p>    <font color=\"#FF6600\">     <b>春盡日</b>    </font>    <br />    樹頭初日照西簷，樹底蔫花夜雨沾。外院池亭聞動鎖，後堂欄檻見垂簾。    <br />    柳腰入戶風斜倚，榆莢堆牆水半淹。把酒送春惆悵在，年年三月病厭厭。   </p>   <p>    <b>     <font color=\"#FF6600\">詠燈</font>    </b>    <br />    高在酒樓明錦幕，遠隨漁艇泊煙江。古來幽怨皆銷骨，休向長門背雨窗。   </p>   <p>    <b>     <font color=\"#FF6600\">別緒</font>    </b>    <br />    別緒靜愔愔，牽愁暗入心。已回花渚棹，悔聽酒壚琴。    <br />    菊露淒羅幕，梨霜惻錦衾。此生終獨宿，到死誓相尋。    <br />    月好知何計，歌闌歎不禁。山巔更高處，憶上上頭吟。   </p>   <p>    <font color=\"#FF6600\">     <b>見花</b>    </font>    <br />    褰裳擁鼻正吟詩，日午牆頭獨見時。血染蜀羅山躑躅，肉紅宮錦海棠梨。    <br />    因狂得病真閒事，欲詠無才是所悲。看卻東風歸去也，爭教判得最繁枝。   </p>   <p>    <b>     <font color=\"#FF6600\">馬上見</font>    </b>    <br />    驕馬錦連錢，乘騎是謫仙。和裙穿玉鐙，隔袖把金鞭。    <br />    去帶懵騰醉，歸成困頓眠。自憐輸廄吏，餘暖在香韉。   </p>   <p>    <b>     <font color=\"#FF6600\">繞廊</font>    </b>    <br />    濃煙隔簾香漏洩，斜燈映竹光參差。繞廊倚柱堪惆悵，細雨輕寒花落時。   </p>   <p>    <font color=\"#FF6600\">     <b>屐子</b>    </font>    <br />    方寸膚圓光緻緻，白羅繡屜紅托裡。南朝天子欠風流，卻重金蓮輕綠齒。   </p>   <p>    <b>     <font color=\"#FF6600\">青春</font>    </b>    <br />    眼意心期卒未休，暗中終擬約秦樓。光陰負我難相遇，情緒牽人不自由。    <br />    遙夜定嫌香蔽膝，悶時應弄玉搔頭。櫻桃花謝梨花發，腸斷青春兩處愁。   </p>   <p>    <font color=\"#FF6600\">     <b>聞雨</b>    </font>    <br />    香侵蔽膝夜寒輕，聞雨傷春夢不成。羅帳四垂紅燭背，玉釵敲著枕函聲。   </p>   <p>    <font color=\"#FF6600\">     <b>懶起</b>    </font>    <br />    百舌喚朝眠，春心動幾般。枕痕霞黯澹，淚粉玉闌珊。    <br />    籠繡香煙歇，屏山燭焰殘。暖嫌羅襪窄，瘦覺錦衣寬。    <br />    昨夜三更雨，今朝一陣寒。海棠花在否，側臥捲簾看。   </p>   <p>    <b>     <font color=\"#FF6600\">已涼</font>    </b>    <br />    碧欄杆外繡簾垂，猩血屏風畫折枝。八尺龍鬚方錦褥，已涼天氣未寒時。   </p>   <p>    <b>     <font color=\"#FF6600\">欲去</font>    </b>    <br />    粉紜隔窗語，重約蹋青期。總得相逢處，無非欲去時。    <br />    恨深書不盡，寵極意多疑。惆悵桃源路，惟教夢寐知。   </p>   <p>    <font color=\"#FF6600\">     <b>橫塘</b>    </font>    <br />    秋寒灑背入簾霜，鳳脛燈清照洞房。蜀紙麝煤沾筆興，越甌犀液發茶香。    <br />    風飄亂點更籌轉，拍送繁弦曲破長。散客出門斜月在，兩眉愁思問橫塘。   </p>   <p>    <font color=\"#FF6600\">     <b>五更</b>    </font>    <br />    往年曾約郁金床，半夜潛身入洞房。懷裡不知金鈿落，暗中唯覺繡鞋香。    <br />    此時欲別魂俱斷，自後相逢眼更狂。光景旋消惆悵在，一生贏得是淒涼。   </p>   <p>    <b>     <font color=\"#FF6600\">聯綴體</font>    </b>    <br />    院宇秋明日日長，社前一雁到遼陽。隴頭針線年年事，不喜寒砧搗斷腸。   </p>   <p>    <b>     <font color=\"#FF6600\">半睡</font>    </b>    <br />    抬鏡仍嫌重，更衣又怕寒。宵分未歸帳，半睡待郎看。   </p>   <p>    <b>     <font color=\"#FF6600\">寒食夜（一作深夜，一作夜深）</font>    </b>    <br />    清江碧草兩悠悠，各自風流一種愁。正是落花寒食夜，夜深無伴倚南樓。   </p>   <p>    <font color=\"#FF6600\">     <b>哭花</b>    </font>    <br />    曾愁香結破顏遲，今見妖紅委地時。若是有情爭不哭，夜來風雨葬西施。   </p>   <p>    <font color=\"#FF6600\">     <b>重遊曲江</b>    </font>    <br />    鞭梢亂拂暗傷情，蹤跡難尋露草青。猶是玉輪曾輾處，一泓秋水漲浮萍。   </p>   <p>    <font color=\"#FF6600\">     <b>遙見</b>    </font>    <br />    悲歌淚濕澹胭脂，閒立風吹金縷衣。白玉堂東遙見後，令人斗薄畫楊妃。   </p>   <p>    <b>     <font color=\"#FF6600\">新秋</font>    </b>    <br />    一夜清風動扇愁，背時容色入新秋。桃花臉裡汪汪淚，忍到更深枕上流。   </p>   <p>    <font color=\"#FF6600\">     <b>宮詞</b>    </font>    <br />    繡裙斜立正銷魂，侍女移燈掩殿門。燕子不來花著雨，春風應自怨黃昏。   </p>   <p>    <b>     <font color=\"#FF6600\">蹋青</font>    </b>    <br />    蹋青會散欲歸時，金車久立頻催上。收裙整髻故遲遲，兩點深心各惆悵。   </p>   <p>    <font color=\"#FF6600\">     <b>夜深（一作寒食夜）</b>    </font>    <br />    惻惻輕寒翦翦風，小梅飄雪杏花紅。夜深斜搭鞦韆索，樓閣朦朧煙雨中。   </p>   <p>    <font color=\"#FF6600\">     <b>夏日</b>    </font>    <br />    庭樹新陰葉未成，玉階人靜一蟬聲。相風不動烏龍睡，時有嬌鶯自喚名。   </p>   <p>    <b>     <font color=\"#FF6600\">新上頭</font>    </b>    <br />    學梳松鬢試新裙，消息佳期在此春。為要好多心轉惑，遍將宜稱問傍人。   </p>   <p>    <b>     <font color=\"#FF6600\">中庭</font>    </b>    <br />    夜短睡遲慵早起，日高方始出紗窗。中庭自摘青梅子，先向釵頭戴一雙。   </p>   <p>    <b>     <font color=\"#FF6600\">詠浴</font>    </b>    <br />    再整魚犀攏翠簪，解衣先覺冷森森。教移蘭燭頻羞影，自試香湯更怕深。    <br />    初似洗花難抑按，終憂沃雪不勝任。豈知侍女簾帷外，剩取君王幾餅金。   </p>   <p>    <b>     <font color=\"#FF6600\">席上有贈</font>    </b>    <br />    矜嚴標格絕嫌猜，嗔怒雖逢笑靨開。小雁斜侵眉柳去，媚霞橫接眼波來。    <br />    鬢垂香頸雲遮藕，粉著蘭胸雪壓梅。莫道風流無宋玉，好將心力事妝台。   </p>   <p>    <b>     <font color=\"#FF6600\">早歸</font>    </b>    <br />    去是黃昏後，歸當朧    <a target=\"_blank\" href=\"http://140.111.1.40/yitic/frc/frc04985.htm\">●</a>時。叉衣吟宿醉，風露動相思。   </p>   <p>    <b>     <font color=\"#FF6600\">玉合（雜言）</font>    </b>    <br />    羅囊繡兩鳳凰，玉合雕雙鸂鶒。中有蘭膏漬紅豆，每回拈著長相憶。    <br />    長相憶，經幾春？人悵望，香氤氳。開緘不見新書跡，帶粉猶殘舊淚痕。   </p>   <p>    <font color=\"#FF6600\">     <b>金陵（雜言）</b>    </font>    <br />    風雨蕭蕭，石頭城下木蘭橈。煙月迢迢，金陵渡口去來潮。    <br />    自古風流皆暗銷，才魂妖魂誰與招？彩箋麗句今已矣，羅襪金蓮何寂寥。   </p>   <p>    <font color=\"#FF6600\">     <b>懶卸頭（一作生查子）</b>    </font>    <br />    侍女動妝奩，故故驚人睡。那知本未眠，背面偷垂淚。    <br />    懶卸鳳凰釵，羞入鴛鴦被。時復見殘燈，和煙墜金穗。   </p>   <p>    <b>     <font color=\"#FF6600\">倚醉</font>    </b>    <br />    倚醉無端尋舊約，卻憐惆悵轉難勝。靜中樓閣深春雨，遠處簾櫳半夜燈。    <br />    抱柱立時風細細，繞廊行處思騰騰。分明窗下聞裁翦，敲遍欄杆喚不應。   </p>   <p>    <b>     <font color=\"#FF6600\">詠手</font>    </b>    <br />    腕白膚紅玉筍芽，調琴抽線露尖斜。背人細撚垂胭鬢，向鏡輕勻襯臉霞。    <br />    悵望昔逢褰繡幔，依稀曾見托金車。後園笑向同行道，摘得蘼蕪又折花。   </p>   <p>    <b>     <font color=\"#FF6600\">荷花</font>    </b>    <br />    紈扇相欹綠，香囊獨立紅。浸淫因重露，狂暴是秋風。    <br />    逸調無人唱，秋塘每夜空。何繇見周昉，移入畫屏中。   </p>   <p>    <font color=\"#FF6600\">     <b>松髻</b>    </font>    <br />    髻根松慢玉釵垂，指點花枝又過時。坐久暗生惆悵事，背人勻卻淚胭脂。   </p>   <p>    <b>     <font color=\"#FF6600\">寄遠（在岐日作）</font>    </b>    <br />    眉如半月雲如鬟，梧桐葉落敲井欄。孤燈亭亭公署寒，微霜淒淒客衣單。    <br />    想美人兮雲一端，夢魂悠悠關山難。空房展轉懷悲酸，銅壺漏盡聞金鸞。   </p>   <p>    <b>     <font color=\"#FF6600\">蹤跡</font>    </b>    <br />    東烏西兔似車輪，劫火桑田不復論。唯有風光與蹤跡，思量長是暗銷魂。   </p>   <p>    <font color=\"#FF6600\">     <b>病憶</b>    </font>    <br />    信知尤物必牽情，一顧難酬覺命輕。曾把禪機銷此病，破除才盡又重生。   </p>   <p>    <font color=\"#FF6600\">     <b>妒媒</b>    </font>    <br />    洞房深閉不曾開，橫臥烏龍作妒媒。好鳥豈勞兼比翼，異華何必更重台。    <br />    難留旋逐驚飆去，暫見如隨急電來。多為過防成後悔，偶因翻語得深猜。    <br />    已嫌刻蠟春宵短，最恨鳴珂曉鼓催。應笑楚襄仙分薄，日中長是獨徘徊。   </p>   <p>    <font color=\"#FF6600\">     <b>不見</b>    </font>    <br />    動靜防閒又怕疑，佯佯脈脈是深機。此身願作君家燕，秋社歸時也不歸。   </p>   <p>    <b>     <font color=\"#FF6600\">晝寢</font>    </b>    <br />    碧桐陰盡隔簾櫳，扇拂金鵝玉簟烘。撲粉更添香體滑，解衣唯見下裳紅。    <br />    煩襟乍觸冰壺冷，倦枕徐欹寶髻松。何必苦勞魂與夢，王昌只在此牆東。   </p>   <p>    <b>     <font color=\"#FF6600\">意緒</font>    </b>    <br />    絕代佳人何寂寞，梨花未發梅花落。東風吹雨入西園，銀線千條度虛閣。    <br />    臉粉難勻蜀酒濃，口脂易印吳綾薄。嬌饒意態不勝羞，願倚郎肩永相著。   </p>   <p>    <font color=\"#FF6600\">     <b>惆悵</b>    </font>    <br />    身情長在暗相隨，生魄隨君君豈知。被頭不暖空沾淚，釵股欲分猶半疑。    <br />    朗月清風難愜意，詞人絕色多傷離。何如飲酒連千醉，席地幕天無所知。   </p>   <p>    <font color=\"#FF6600\">     <b>忍笑</b>    </font>    <br />    宮樣衣裳淺畫眉，晚來梳洗更相宜。水精鸚鵡釵頭顫，舉袂佯羞忍笑時。   </p>   <p>    <b>     <font color=\"#FF6600\">詠柳</font>    </b>    <br />    褭雨拖風不自持，全身無力向人垂。玉纖折得遙相贈，便似觀音手裡時。   </p>   <p>    <font color=\"#FF6600\">     <b>密意</b>    </font>    <br />    呵花貼鬢黏寒髮，凝酥光透猩猩血。經過洛水幾多人，唯有陳王見羅襪。   </p>   <p>    <b>     <font color=\"#FF6600\">偶見</font>    </b>    <br />    鞦韆打困解羅裙，指點醍醐索一樽。見客入來和笑走，手搓梅子映中門。   </p>   <p>    <b>     <font color=\"#FF6600\">寒食夜有寄</font>    </b>    <br />    風流大抵是倀倀，此際相思必斷腸。雲薄月昏寒食夜，隔簾微雨杏花香。   </p>   <p>    <font color=\"#FF6600\">     <b>效崔國輔體四首</b>    </font>    <br />    澹月照中庭，海棠花自落。獨立俯閒階，風動鞦韆索。   </p>   <p>雨後碧苔院，霜來紅葉樓。閒階上斜日，鸚鵡伴人愁。</p>   <p>酒力滋睡眸，鹵莽聞街鼓。欲明天更寒，東風打窗雨。</p>   <p>羅幕生春寒，繡窗愁未眠。南湖一夜雨，應濕採蓮船。</p>   <p>    <b>     <font color=\"#FF6600\">後魏時相州人作李波小妹歌疑其未備因補之</font>    </b>    <br />    李波小妹字雍容，窄衣短袖蠻錦紅。未解有情夢梁殿，何曾自媚妒吳宮。    <br />    難教牽引知酒味，因令悵望成春慵。海棠花下鞦韆畔，背人撩鬢道匆匆。   </p>   <p>    <b>     <font color=\"#FF6600\">春晝</font>    </b>    <br />    春融艷艷，大醉陶陶。漏添遲日，箭減良宵。    <br />    籐垂戟戶，柳拂河橋。簾幕燕子，池塘伯勞。    <br />    膚清臂瘦，衫薄香銷。楚殿衣窄，南朝髻高。    <br />    河陽縣遠，清波地遙。絲纏露泣，各自無憀。   </p>   <p>    <font color=\"#FF6600\">     <b>三憶</b>    </font>    <br />    憶眠時，春夢困騰騰。展轉不能起，玉釵垂枕稜。   </p>   <p>憶行時，背手挼金雀。斂笑慢回頭，步轉欄杆角。</p>   <p>憶去時，向月遲遲行。強語戲同伴，圖郎聞笑聲。</p>   <p>    <b>     <font color=\"#FF6600\">六言三首</font>    </b>    <br />    春樓處子傾城，金陵狎客多情。朝雲暮雨會合，羅襪繡被逢迎。    <br />    華山梧桐相覆，蠻江豆蔻連生。幽歡不盡告別，秋河悵望平明。   </p>   <p>一燈前雨落夜，三月盡草青時。半寒半暖正好，花開花謝相思。    <br />    惆悵空教夢見，懊惱多成酒悲。紅袖不干誰會，揉損聯娟澹眉。   </p>   <p>此間青草更遠，不唯空繞汀洲。那裡朝日才出，還應先照西樓。    <br />    憶淚因成恨淚，夢遊常續心遊。桃源洞口來否，絳節霓旌久留。   </p>   <p>    <b>     <font color=\"#FF6600\">寒食日重遊李氏園亭有懷</font>    </b>    <br />    往年同在鸞橋上，見倚朱欄詠柳綿。今日獨來香徑裡，更無人跡有苔錢。    <br />    傷心闊別三千里，屈指思量四五年。料得他鄉遇佳節，亦應懷抱暗淒然。   </p>   <p>    <b>     <font color=\"#FF6600\">思錄舊詩於捲上，淒然有感，因成一章</font>    </b>    <br />    緝綴小詩鈔卷裡，尋思閒事到心頭。自吟自泣無人會，腸斷蓬山第一流。   </p>   <p>    <font color=\"#FF6600\">     <b>春閨二首</b>    </font>    <br />    願結交加夢，因傾瀲灩樽。醒來情緒惡，簾外正黃昏。   </p>   <p>氤氳帳裡香，薄薄睡時妝。長吁解羅帶，怯見上空床。</p>   <p>    <b>     <font color=\"#FF6600\">代小玉家為蕃騎所虜後寄故集賢裴公相國</font>    </b>    <br />    動天金鼓逼神州，惜別無心學墜樓。不得回眸辭傅粉，便須含淚對殘秋。    <br />    折釵伴妾埋青塚，半鏡隨郎葬杜郵。唯有此宵魂夢裡，慇勤見覓鳳池頭。   </p>   <p>    <b>     <font color=\"#FF6600\">薦福寺講筵偶見又別（一作別後）</font>    </b>    <br />    見時濃日午，別處暮鐘殘。景色疑春盡，襟懷似酒闌。    <br />    兩情含眷戀，一餉致辛酸。夜靜長廊下，難尋屐齒看。   </p>   <p>    <b>     <font color=\"#FF6600\">復偶見三絕</font>    </b>    <br />    霧為襟袖玉為冠，半似羞人半忍寒。別易會難長自歎，轉身應把淚珠彈。   </p>   <p>桃花臉薄難藏淚，柳葉眉長易覺愁。密跡未成當面笑，幾回抬眼又低頭。</p>   <p>半身映竹輕聞語，一手揭簾微轉頭。此意別人應未覺，不勝情緒兩風流。</p>   <p>    <font color=\"#FF6600\">     <b>厭花落</b>    </font>    <br />    厭花落，人寂寞，果樹陰成燕翅齊，西園永日閒高閣。    <br />    後堂夾簾愁不捲，低頭悶把衣襟捻。忽然事到心中來，四肢嬌入茸茸眼。    <br />    也曾同在華堂宴，佯佯攏鬢偷回面。半醉狂心忍不禁，分明一任傍人見。    <br />    書中說卻平生事，猶疑未滿情郎意。錦囊封了又重開，夜深窗下燒紅紙。    <br />    紅紙千張言不盡，至誠無語傳心印。但得鴛鴦枕臂眠，也任時光都一瞬。   </p>   <p>    <b>     <font color=\"#FF6600\">春悶偶成十二韻</font>    </b>    <br />    阡陌懸雲壤，欄畦隔艾芝。路遙行雨懶，河闊過橋遲。    <br />    雁足應難達，狐蹤浪得疑。謝鯤吟未廢，張碩夢堪思。    <br />    有意通情處，無言攏鬢時。格高歸斂笑，歌怨在顰眉。    <br />    醉後金蟬重，歡餘玉燕欹。素姿凌白柰，圓頰誚紅梨。    <br />    粉字題花筆，香箋詠柳詩。繡窗攜手約，芳草蹋青期。    <br />    別淚開泉脈，春愁罥藕絲。相思不相信，幽恨更誰知。   </p>   <p>    <b>     <font color=\"#FF6600\">想得（一作再青春）</font>    </b>    <br />    兩重門裡玉堂前，寒食花枝月午天。想得那人垂手立，嬌羞不肯上鞦韆。   </p>   <p>    <font color=\"#FF6600\">     <b>偶見背面是夕兼夢</b>    </font>    <br />    酥凝背胛玉搓肩，輕薄紅綃覆白蓮。此夜分明來入夢，當時惆悵不成眠。    <br />    眼波向我無端艷，心火因君特地然。莫道人生難際會，秦樓鸞鳳有神仙。   </p>   <p>    <font color=\"#FF6600\">     <b>五更</b>    </font>    <br />    秋雨五更頭，桐竹鳴騷屑。卻似殘春間，斷送花時節。    <br />    空樓雁一聲，遠屏燈半滅。繡被擁嬌寒，眉山正愁絕。   </p>   <p>    <b>     <font color=\"#FF6600\">有憶</font>    </b>    <br />    晝漏迢迢夜漏遲，傾城消息杳無期。愁腸泥酒人千里，淚眼倚樓天四垂。    <br />    自笑計狂多獨語，誰憐夢好轉相思。何時斗帳濃香裡，分付東風與玉兒。   </p>   <p>    <b>     <font color=\"#FF6600\">半夜</font>    </b>    <br />    板閤數樽後，至今猶酒悲。一宵相見事，半夜獨眠時。    <br />    明朝窗下照，應有鬢如絲。   </p>   <p>    <b>     <font color=\"#FF6600\">信筆</font>    </b>    <br />    睡髻休頻攏，春眉忍更長。整釵梔子重，泛酒菊花香。    <br />    繡疊昏金色，羅揉損砑光。有時閒弄筆，亦畫兩鴛鴦。   </p>   <p>    <font color=\"#FF6600\">     <b>寄恨</b>    </font>    <br />    秦釵枉斷長條玉，蜀紙虛留小字紅。死恨物情難會處，蓮花不肯嫁春風。   </p>   <p>    <font color=\"#FF6600\">     <b>兩處</b>    </font>    <br />    樓上澹山橫，樓前溝水清。憐山又憐水，兩處總牽情。   </p>   <p>    <font color=\"#FF6600\">     <b>擁鼻</b>    </font>    <br />    擁鼻悲吟一向愁，寒更轉盡未回頭。綠屏無睡秋分簟，紅葉傷心月午樓。    <br />    卻要因循添逸興，若為趨競愴離憂。慇勤憑仗官渠水，為到西溪動釣舟。   </p>   <p>    <b>     <font color=\"#FF6600\">閨怨</font>    </b>    <br />    時光潛去暗淒涼，懶對菱花暈曉妝。初坼鞦韆人寂寞，後園青草任他長。   </p>   <p>    <b>     <font color=\"#FF6600\">褭娜（丁卯年作）</font>    </b>    <br />    褭娜腰肢澹薄妝，六朝宮樣窄衣裳。著詞暫見櫻桃破，飛醆遙聞豆蔻香。    <br />    春惱情懷身覺瘦，酒添顏色粉生光。此時不敢分明道，風月應知暗斷腸。   </p>   <p>    <b>     <font color=\"#FF6600\">多情（庚午年在桃林場作）</font>    </b>    <br />    天遣多情不自持，多情兼與病相宜。蜂偷野蜜初嘗處，鶯啄含桃欲咽時。    <br />    酒蕩襟懷微    <a target=\"_blank\" href=\"http://140.111.1.40/yitic/frc/frc16617.htm\">●</a>    <a target=\"_blank\" href=\"http://140.111.1.40/yitic/frc/frc16661.htm\">●</a>，春牽情緒更融怡。水香剩置金盆裡，瓊樹長鬚浸一枝。   </p>   <p>    <font color=\"#FF6600\">     <b>偶見</b>    </font>    <br />    千金莫惜旱蓮生，一笑從教下蔡傾。仙樹有花難問種，御香聞氣不知名。    <br />    愁來自覺歌喉咽，瘦去誰憐舞掌輕。小疊紅箋書恨字，與奴方便寄卿卿。   </p>   <p>    <font color=\"#FF6600\">     <b>個儂</b>    </font>    <br />    甚感慇勤意，其如阻礙何。隔簾窺綠齒，映柱送橫波。    <br />    老大逢知少，襟懷暗喜多。因傾一樽酒，聊以慰蹉跎。   </p>   <p>    <b>     <font color=\"#FF6600\">無題</font>    </b>    <br />    小檻移燈灺，空房鎖隙塵。額波風盡日，簾影月侵晨。    <br />    香辣更衣後，釵樑攏鬢新。吉音聞詭計，醉語近天真。    <br />    妝好方長歎，歡餘卻淺顰。繡屏金作屋，絲幰玉為輪。    <br />    致意通綿竹，精誠托錦鱗。歌凝眉際恨，酒發臉邊春。    <br />    溪紵殊傾越，樓簫豈羨秦。柳虛禳沴氣，梅實引芳津。    <br />    樂府降清唱，宮廚減食珍。防閒襟並斂，忍妒淚休勻。    <br />    宿飲愁縈夢，春寒瘦著人。手持雙豆蔻，的的為東鄰。   </p>   <p>碧瓦偏光日，紅簾不受塵。柳昏連綠野，花爛爍清晨。    <br />    書密偷看數，情通破體新。明言終未實，暗祝始應真。    <br />    枉道嫌偷藥，推誠鄙效顰。合成雲五色，宜作日中輪。    <br />    照獸金塗爪，釵魚玉鏤鱗。渺瀰三島浪，平遠一樓春。    <br />    墮髻還名壽，修娥本姓秦。棹尋聞犬洞，槎入飲牛津。    <br />    麟脯隨重釀，霜華間八珍。錦囊霞彩爛，羅襪砑光勻。    <br />    羞澀佯牽伴，嬌饒欲泥人。偷兒難捉搦，慎莫共比鄰。   </p>   <p>紫蠟融花蒂，紅綿拭鏡塵。夢狂翻惜夜，妝懶厭凌晨。    <br />    茜袖啼痕數，香箋墨色新。   </p>   <p>    <font color=\"#FF6600\">     <b>倒押前韻</b>    </font>    <br />    白下同歸路，烏衣枉作鄰。珮聲猶隔箔，香氣已迎人。    <br />    酒勸杯須滿，書羞字不勻。歌憐黃竹怨，味實碧桃珍。    <br />    翦燭非良策，當關是要津。東阿初度洛，楊惲舊家秦。    <br />    粉化橫波溢，衫輕曉霧春。鴉黃雙鳳翅，麝月半魚鱗。    <br />    別袂翻如浪，迴腸轉似輪。後期才註腳，前事又含顰。    <br />    縱有才難詠，寧無畫逼真。天香聞更有，瓊樹見長新。    <br />    鬥草常更僕，迷鬮誤達晨。嗅花判不得，檀注惹風塵。   </p>   <p>    <b>     <font color=\"#FF6600\">閨情</font>    </b>    <br />    輕風滴礫動簾鉤，宿酒猶酣懶卸頭。但覺夜深花有露，不知人靜月當樓。    <br />    何郎燭暗誰能詠，韓壽香焦亦任偷。敲折玉釵歌轉咽，一聲聲作兩眉愁。   </p>   <p>    <b>     <font color=\"#FF6600\">自負</font>    </b>    <br />    人許風流自負才，偷桃三度到瑤台。至今衣領胭脂在，曾被謫仙痛咬來。   </p>   <p>    <font color=\"#FF6600\">     <b>天涼</b>    </font>    <br />    愁來卻訝天涼早，思倦翻嫌夜漏遲。何處山川孤館裡，向燈彎盡一雙眉。   </p>   <p>    <b>     <font color=\"#FF6600\">日高</font>    </b>    <br />    朦朧猶記管弦聲，噤痄餘寒酒半醒。春暮日高簾半捲，落花和雨滿中庭。   </p>   <p>    <b>     <font color=\"#FF6600\">夕陽</font>    </b>    <br />    花前灑淚臨寒食，醉裡回頭問夕陽。不管相思人老盡，朝朝容易下西牆。   </p>   <p>    <b>     <font color=\"#FF6600\">舊館</font>    </b>    <br />    前歡往恨分明在，酒興詩情大半亡。還似牆西紫荊樹，殘花摘索映高塘。   </p>   <p>    <b>     <font color=\"#FF6600\">中春憶贈</font>    </b>    <br />    年年長是阻佳期，萬種恩情只自知。春色轉添惆悵事，似君花發兩三枝。   </p>   <p>    <b>     <font color=\"#FF6600\">春恨</font>    </b>    <br />    殘夢依依酒力餘，城頭畫角伴啼烏。平明未捲西樓幕，院靜時聞響轆轤。   </p>   <p>    <font color=\"#FF6600\">     <b>鞦韆</b>    </font>    <br />    池塘夜歇清明雨，繞院無塵近花塢。五絲繩繫出牆遲，力盡才瞵見鄰圃。    <br />    下來嬌喘未能調，斜倚朱欄久無語。無語兼動所思愁，轉眼看天一長吐。   </p>   <p>    <b>     <font color=\"#FF6600\">長信宮二首</font>    </b>    <br />    天上夢魂何杳杳，宮中消息太沈沈。君恩不似黃金井，一處團圓萬丈深。   </p>   <p>天上鳳凰休寄夢，人間鸚鵡舊堪悲。平生心緒無人識，一隻金梭萬丈絲。</p>   <p>    <b>     <font color=\"#FF6600\">生查子</font>    </b>    <br />    侍女動妝奩，故故驚人睡。那知本未眠，背面偷垂淚。    <br />    懶卸鳳凰釵，羞入鴛鴦被。時復見殘燈，和煙墜金穗。   </p>   <p>    <b>     <font color=\"#FF6600\">浣溪沙‧二首</font>    </b>    <br />    攏鬢新收玉步搖，背燈初解繡裙腰，枕寒衾冷異香焦。    <br />    深院不關春寂寂，落花和雨夜迢迢，恨情殘醉卻無聊。   </p>   <p>宿醉離愁慢髻鬟，六銖衣薄惹輕寒，慵紅悶翠掩青鸞。    <br />    羅襪況兼金菡萏，雪肌仍是玉琅玕，骨香腰細更沉檀。    <br />   </p>  </center> "}