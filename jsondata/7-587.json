{"id":"7-587","content":"   <div align=\"center\">   <span class=\"style1\">黃載</span>  </div>  <p align=\"center\">   <span class=\"style2\">畫錦堂‧牡丹</span>   <br />   麗景融晴，浮光起晝，玉妃信意尋春。一笑酒杯翻手，滿地祥雲。   <br />   寶台豔蹙文綃帕，郎宮嬌舞郁金裙。嫣然處，況是生香微濕，膩臉餘醺。   <br />   暖烘肌欲透，愁日炙還銷，風動成塵。細為品歸雪調，度與朱唇。   <br />   翠幃晚映真圖畫，金蓮夜照越精神。須拚醉，回首夕陽流水，碧草如茵。  </p>  <p align=\"center\">   <span class=\"style2\">隔浦蓮‧荷花</span>   <br />   瑤妃香透襪冷。佇立青銅鏡。玉骨清無汗，亭亭碧波千頃。   <br />   雲水搖扇影。炎天永。一國清涼境。晚妝靚。   <br />   微酣不語，風流幽恨誰省。沙鷗少事，看到睡鴛雙醒。   <br />   蘭棹歌遙隔浦應。催暝。藕絲縈斷歸艇。  </p>  <p align=\"center\">   <span class=\"style2\">洞仙歌‧姑蘇舊台在三十里外，今台在胥門上，次潘紫岩韻</span>   <br />   吳宮故墅，是天開圖畫。縹緲層雲出飛榭。   <br />   隱隱樓空翠巘，水繞蕪城，平疇迥，點染霜林凋謝。   <br />   越來溪上雁，聲切闌杆，似覓胥門怨吳霸。   <br />   屬鏤沈，香溪斷，夢散雲空，千年外、等是漁樵間話。   <br />   但極目荒台鬱蒼煙，衰草裡、又還夕陽西下。  </p>  <p align=\"center\">   <span class=\"style2\">孤鸞‧四明後圃石峰之下，小池之上，有梅花</span>   <br />   冰心孤寂。戀幾插靈峰，半泓寒碧。骨瘦和衣薄，清絕成愁極。   <br />   蕭然滿身是雪，怕人知、鏡中消息。   <br />   獨向百花夢外，自一家春色。記羅浮幽夢渾如昔。   <br />   有浸眼鯨波，倚雲丹壁。夜醉空山酒，叫裂橫霜笛。   <br />   回頭洞天未曉，但迢迢、江南千驛。飲散東風落月，正海山浮碧。  </p>  <p align=\"center\">   <span class=\"style2\">東風第一枝‧探梅</span>   <br />   迅影凋年，嫩晴貰暖，意行問訊春色。不知春在誰家，闖香幔攏玉勒。   <br />   一枝竹外，似欲訴、經年相憶。奈情多、難剪愁來，寂寞水寒煙碧。   <br />   吟正好、悲笳喚恨，酒正殢、夕陽催客。殷勤片月飛來，更隨暗香細索。   <br />   橫斜瘦影，看盡未開時消息。為春來，還怕春多，腸斷夜闌霜笛。   <br />  </p> "}