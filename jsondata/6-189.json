{"id":"6-189","content":"   <center>   <b>    <font face=\"標楷體\" size=\"+3\" color=\"#FF6600\">崔櫓</font>   </b>   <p>大中時舉進士，仕為棣州司馬。無機集四卷，今存詩十六首。</p>   <p>    <b>     <font color=\"#FF6600\">春日即事</font>    </b>    <br />    一百五日又欲來，梨花梅花參差開。行人自笑不歸去，瘦馬獨吟真可哀。    <br />    杏酪漸香鄰舍粥，榆煙將變舊爐灰。畫橋春暖清歌夜，肯信愁腸日九回。   </p>   <p>    <b>     <font color=\"#FF6600\">春晚岳陽言懷二首</font>    </b>    <br />    煙花零落過清明，異國光陰老客情。雲夢夕陽愁里色，洞庭春浪坐來聲。    <br />    天邊一與舊山別，江上幾看芳草生。獨倚欄杆意難寫，暮笳嗚咽調孤城。   </p>   <p>翠煙如鈿柳如環，晴倚南樓獨看山。江國草花三月暮，帝城塵夢一年間。    <br />    虛舟尚歎縈難解，飛鳥空慚倦未還。何以不羈詹父伴，睡煙歌月老潺潺。   </p>   <p>    <b>     <font color=\"#FF6600\">過蠻溪渡</font>    </b>    <br />    綠楊如髮雨如煙，立馬危橋獨喚船。山口斷雲迷舊路，渡頭芳草憶前年。    <br />    身隨遠道徒悲梗，詩賣明時不直錢。歸去楚台還有計，釣船春雨日高眠。   </p>   <p>    <b>     <font color=\"#FF6600\">岸梅</font>    </b>    <br />    含情含怨一枝枝，斜壓漁家短短籬。惹袖尚餘香半日，向人如訴雨多時。    <br />    初開偏稱雕樑畫，未落先愁玉笛吹。行客見來無去意，解帆煙浦為題詩。   </p>   <p>    <b>     <font color=\"#FF6600\">重陽日次荊南路經武寧驛</font>    </b>    <br />    茱萸冷吹溪口香，菊花倒繞山腳黃。家山去此強百里，弟妹待我醉重陽。    <br />    風健早鴻高曉景，露清圓碧照秋光。莫看時節年年好，暗送搔頭逐手霜。   </p>   <p>    <b>     <font color=\"#FF6600\">述懷</font>    </b>    <br />    白首成何事，無歡可替悲。空餘酒中興，猶似少年時。   </p>   <p>    <b>     <font color=\"#FF6600\">三月晦日送客</font>    </b>    <br />    野酌亂無巡，送君兼送春。明年春色至，莫作未歸人。   </p>   <p>    <b>     <font color=\"#FF6600\">華清宮三首</font>    </b>    <br />    草遮回磴絕鳴鑾，雲樹深深碧殿寒。明月自來還自去，更無人倚玉欄杆。   </p>   <p>障掩金雞蓄禍機，翠華西拂蜀雲飛。珠簾一閉朝元閣，不見人歸見燕歸。</p>   <p>門橫金鎖悄無人，落日秋聲渭水濱。紅葉下山寒寂寂，濕雲如夢雨如塵。</p>   <p>    <b>     <font color=\"#FF6600\">題雲夢亭</font>    </b>    <br />    薄煙如夢雨如塵，霜景晴來卻勝春。好住池西紅葉樹，何年今日伴何人。   </p>   <p>    <b>     <font color=\"#FF6600\">有酒失於虔州陸郎中肱，以詩謝之</font>    </b>    <br />    醉時顛蹶醒時羞，麴糱推人不自由。叵耐一雙窮相眼，不堪花卉在前頭。   </p>   <p>    <b>     <font color=\"#FF6600\">聞笛（一作華清宮）</font>    </b>    <br />    銀河漾漾月暉暉，樓礙星邊織女機。橫玉叫雲天似水，滿空霜逐一聲飛。   </p>   <p>    <b>     <font color=\"#FF6600\">山路見花</font>    </b>    <br />    曉紅初拆露香新，獨立空山冷笑人。春意自知無主惜，恣風吹逐馬蹄塵。   </p>   <p>    <b>     <font color=\"#FF6600\">暮春對花</font>    </b>    <br />    病香無力被風欺，多在青苔少在枝。馬上行人莫回首，斷君腸是欲殘時。   </p>  </center> "}