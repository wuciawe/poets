{"id":"7-65","content":"   <div align=\"center\">   <span class=\"style1\">王千秋</span>  </div>  <p align=\"center\">字錫老，號審齋，東平（今屬山東）人，流寓金陵。紹興二十四年（1154）進士。</p>  <p align=\"center\">   <span class=\"style2\">賀新郎‧石城弔古</span>   <br />   弔古城頭去。正高秋、霜晴木落，路通洲渚。欲問紫髯分鼎事，只有荒祠煙樹。   <br />   巫覡去、久無簫鼓。霸業荒涼遺堞墜，但蒼崖、日閱征帆渡。興與廢，幾今古。   <br />   夕陽細草空凝佇。試追思、當時子敬，用心良誤。要約劉郎銅雀醉，底事遽爭荊楚。   <br />   遂但見、吳蜀烽舉。致使五官伸腳睡，喚諸兒、晝取長陵土。遺此恨，欲誰語。  </p>  <p align=\"center\">   <span class=\"style2\">沁園春‧晁共道侍郎生日</span>   <br />   豆蔻嬌春，煙花羞暖，物華漸嘉。也不須鶯怨，桃封絳萼，也不須蜂恨，蘭郁金芽。   <br />   料是東君，都將和氣，分付清豐詩禮家。充閭慶，有青氈事業，丹鳳才華。   <br />   乘槎。早上雲霞。侍祠甘泉瞻羽車。試笑憑熊軾，嘉禾合穗，進思魚鑰，菡萏駢花。   <br />   蕭寇勳名，龔黃模樣，入拜行趨堤上沙。今宵裡，且觥船滿棹，醉帽敧斜。  </p>  <p align=\"center\">   <span class=\"style2\">風流子</span>   <br />   夜久燭花暗，仙翁醉、豐頰縷紅霞。正三行鈿袖，一聲金縷，捲茵停舞，側火分茶。   <br />   笑盈盈，濺湯溫翠碗，折印啟緗紗。玉筍緩搖，雲頭初起，竹龍停戰，雨腳微斜。   <br />   清風生兩腋，塵埃盡，留白雪、長黃芽。解使芝眉長秀，潘鬢休華。   <br />   想竹宮異日，袞衣寒夜，小團分賜，新樣金花。還記玉麟春色，曾在仙家。  </p>  <p align=\"center\">   <span class=\"style2\">醉蓬萊‧送湯</span>   <br />   正歌塵驚夜，斗乳回甘，暫醒還醉。再煮銀瓶，試長松風味。   <br />   玉手磨香，鏤金檀舞，在壽星光裡。翠袖微揎，冰瓷對捧，神仙標緻。   <br />   記得拈時，吉祥曾許，一飲須教，百年千歲。況有陰功在，遍江東桃李。   <br />   紫府春長，鳳池天近，看提攜雲耳。積善堂前，年年笑語，玉簪珠履。  </p>  <p align=\"center\">   <span class=\"style2\">西江月</span>   <br />   心事幾多白髮，客情無數青山。廉纖細雨褪餘寒。正是花期酒限。   <br />   一自瓶簪信杳，空留鈿帶香殘。我今多病寄江干。瘦似東陽也慣。  </p>  <p align=\"center\">   <span class=\"style2\">西江月</span>   <br />   老去頻驚節物，亂來依舊江山。清明雨過杏花寒。紅紫芳菲何限。   <br />   春病無人消遣，芳心有酒摧殘。此情拍手問欄杆。為甚多愁我慣。  </p>  <p align=\"center\">   <span class=\"style2\">南歌子‧壽廣文</span>   <br />   鵲起驚紅雨，潮生漲碧瀾。水晶城館月方圓。誰喚騎鯨仙伯、下三山。   <br />   筆勢翔鸞媚，詞鋒射斗寒。向來文價重賢關。便合批風支月、紫薇間。  </p>  <p align=\"center\">   <span class=\"style2\">虞美人‧寄李公定</span>   <br />   流蘇斗帳泥金額。我亦花前客。謫仙標韻勝瓊枝。一詠一觴、常是得追隨。   <br />   自從風借雲帆便。冷落青樓宴。石橋風月也應猜。過盡中秋、不見晚歸來。  </p>  <p align=\"center\">   <span class=\"style2\">念奴嬌‧荷葉浦雪中作</span>   <br />   扁舟東下，正歲華將晚，江湖清絕。萬點寒鴉高下舞，凝住一天雲葉。   <br />   映筱漁村，衡茅酒舍，淅瀝鳴飛雪。壯懷興感，悔將釵鳳輕別。   <br />   遙望傑閣層樓，明眸穠豔，許把同心結。東畎西傾渾未定，終恐前盟虛設。   <br />   爇獸爐溫，分霞酒滿，此夕歡應狎。多情言語，又還知共誰說。  </p>  <p align=\"center\">   <span class=\"style2\">青玉案‧送人赴黃岡令</span>   <br />   雪堂不遠臨皋路。悵仙伯、騎鯨去。燕麥桃花更幾度。   <br />   橫橋雖在，種松無有，誰是關心處。   <br />   解鞍君到冬雖暮。傳語無忘曬蓑句。起手栽花花定許。   <br />   藝香披翠，灌紅疏綠，趁取清明雨。  </p>  <p align=\"center\">   <span class=\"style2\">水調歌頭</span>   <br />   遲日江山好，老去倦遨遊。好天良夜，自恨無地可銷憂。   <br />   豈意綺窗朱戶，深鎖雙雙玉樹，桃扇避風流。未暇泛滄海，直欲老溫柔。   <br />   解檀槽，敲玉釧，泛清謳。畫樓十二，梁塵驚墜彩雲留。   <br />   座上騎鯨仙友，笑我胸中磊塊，取酒為澆愁。一舉千觴盡，來日判扶頭。  </p>  <p align=\"center\">   <span class=\"style2\">減字木蘭花</span>   <br />   陰簷雪在。小雨廉纖寒又煞。莫上危樓。樓迥空低雁更愁。   <br />   一杯濁酒。萬事世間無不有。待早歸田。欲買田無使鬼錢。  </p>  <p align=\"center\">   <span class=\"style2\">風流子</span>   <br />   同雲垂六幕，啼烏靜、風御玉妃寒。漸聲入釣蓑，色侵書幌，似花如絮，結陣成團。   <br />   倦遊客，一番詩思苦，無算酒腸寬。黃竹調悲，綺衾人馬豈堪梅蕊，索笑巡簷。   <br />   一杯知誰勸，空搔首、還是憶舊青氈。問素娥早晚，光射江干。   <br />   待醉披鶴氅，高吟冰柱，剡溪何妨，乘興空還。只恐櫓聲咿軋，棲鳥難安。  </p>  <p align=\"center\">   <span class=\"style2\">憶秦娥</span>   <br />   雲破碧。作霜天氣西風急。西風急。一行征雁，數聲橫笛。   <br />   挑燈試問今何夕。柔腸底事愁如織。愁如織。紫苔庭院，悄無人跡。  </p>  <p align=\"center\">   <span class=\"style2\">憶秦娥</span>   <br />   雲葉舞。寒林淺淡圍煙雨。圍煙雨。三三兩兩，雁投沙渚。   <br />   征帆暫落知何所。短蓬靜聽舟人語。舟人語。夜寒如許，客能眠否。  </p>  <p align=\"center\">   <span class=\"style2\">清平樂</span>   <br />   吹花何處。桃葉江頭路。碧錦障泥沖暮雨。一霎峭寒如許。   <br />   歸來索酒澆春。潮紅秋水增明。卻自不禁春惱，偎人低度歌聲。  </p>  <p align=\"center\">   <span class=\"style2\">賀新郎</span>   <br />   短艇橫煙渚。夢驚回、淒涼尚記，綠蓑鳴雨。拍塞愁懷人不解，只有黃鸝能語。   <br />   復擬待、乘槎重去。無奈東君剛留客，張碧油、緩按香紅舞。生怕我，頓遐舉。   <br />   故溪冉冉春光度。想晚來、楊花雲際，白蘋無數。竹裡樵青應是怪，目斷鳴榔去路。   <br />   料為我、羞煩鱗羽。好趁小蠻針線在，按綸巾、歸喚松江渡。重繫纜，醉眠處。  </p>  <p align=\"center\">   <span class=\"style2\">好事近‧和李清宇</span>   <br />   六幕凍雲凝，誰翦玉花為雪。寒入竹窗茅舍，聽琴弦聲絕。   <br />   從他拂面去尋梅，香吐是時節。歸晚楚天不夜，抹牆腰橫日。  </p>  <p align=\"center\">   <span class=\"style2\">好事近</span>   <br />   明日發驪駒，共起為傳杯綠。十歲女兒嬌小，倚琵琶翻曲。   <br />   絕憐啄木欲飛時，弦響顫鳴玉。雖是未知離恨，亦晴峰微蹙。  </p>  <p align=\"center\">   <span class=\"style2\">虞美人</span>   <br />   琵琶弦畔春風面。曾向樽前見。彩雲初散燕空樓。蕭寺相逢各認、兩眉愁。   <br />   舊時曲譜曾翻否。好在曹綱手。老來心緒怯么弦。出塞移船莫遣、到愁邊。  </p>  <p align=\"center\">   <span class=\"style2\">水調歌頭‧九日</span>   <br />   壯日遇重九，躍馬恣歡遊。如今何事多感，雙鬢不禁秋。   <br />   目斷五陵台路，無復臨高千騎，鼓吹簇輕裘。霜露下南國，淮漢繞神州。   <br />   釣松鱸，斟郢酒，聽吳謳。壯心鑠盡，今夕重見紫茱羞。   <br />   月落笳鳴沙磧，烽靜人耕榆塞，此志恐悠悠。擬欲墮清淚，生怕菊花愁。  </p>  <p align=\"center\">   <span class=\"style2\">菩薩蠻‧荼靡</span>   <br />   流鶯不許青春住。催得春歸花亦去。何物慰儂懷。荼靡最後開。   <br />   青衫冰雪面。細雨斜橋見。莫浪送香來。等閒蜂蝶猜。  </p>  <p align=\"center\">   <span class=\"style2\">驀山溪‧海棠</span>   <br />   清明池館。側臥簾初捲。還是海棠開，睡未足、餘酲滿面。   <br />   低頭不語，渾似怨東風，心始吐，又驚飛，交現垂楊眼。   <br />   少陵情淺。花草題評遍。賦得惡因緣，沒一字、聊通繾綣。   <br />   黃昏時候，凝佇怯春寒，籠翠袖，減豐肌，脈脈情何限。  </p>  <p align=\"center\">   <span class=\"style2\">漁家傲‧簡張德共</span>   <br />   黃栗留鳴春已暮。西園無著清陰處。昨日驟寒風又雨。花良苦。信緣吹落誰家去。   <br />   病起日長無意緒。等閒還與春相負。魏紫姚黃無恙否。栽培取。開時我欲聽金縷。  </p>  <p align=\"center\">   <span class=\"style2\">念奴嬌‧水仙</span>   <br />   開花借水，信天姿高勝，都無俗格。玉隴娟娟黃點小，   <br />   <span class=\"style4\">道書：玉女鼻端有黃點。依約西湖清魄。</span>   <br />   綠帶垂腰，碧簪篸髻，索句撩元白。西清微笑，為渠模寫香色。   <br />   常記月底風前，水沈肌骨，瘦不禁憐惜。生怕因循紛委地，仙去難尋蹤跡。   <br />   縹檻深栽，彤幃密護，不步輕拋釋。等差休問，未容梅品懸隔。  </p>  <p align=\"center\">   <span class=\"style2\">生查子</span>   <br />   枝垂雲碧長，心展鵝黃嫩。無力倚欄時，掃盡漫山杏。   <br />   玲瓏影結陰，蘊藉香成陣。誰為祝東風，更莫催花信。  </p>  <p align=\"center\">   <span class=\"style2\">生查子</span>   <br />   花飛錦繡香，茗碾槍旗嫩。是處綠連雲，又摘斑斑杏。   <br />   愁來苦酒腸，老去閑花陣。燕子不知人，尚說行雲信。  </p>  <p align=\"center\">   <span class=\"style2\">生查子</span>   <br />   鶯聲恰恰嬌，草色纖纖嫩。詩鬢已驚霜，鏡葉慵拈杏。   <br />   因何積恨山，著底攻愁陣。春事到荼靡，還是無音信。  </p>  <p align=\"center\">   <span class=\"style2\">生查子</span>   <br />   睡起髻雲松，枕印香腮嫩。愁思到眉尖，齒軟嘗新杏。   <br />   都無魚雁書，又過鶯花陣。寬盡縷金衣，說與伊爭信。  </p>  <p align=\"center\">   <span class=\"style2\">生查子</span>   <br />   春江波面渾，春岸盧芽嫩。不見木蘭舟，羞帶駢枝杏。   <br />   輕綃搵淚痕，急雨沖花陣。暗禱紫姑神，覓個巴陵信。  </p>  <p align=\"center\">   <span class=\"style2\">生查子</span>   <br />   雄姿畫麒麟，朽骨分螻蟻。爭似及生前，常為鶯花醉。   <br />   雲山靜有情，天地寬無際。且放兩眉開，萬事非人意。  </p>  <p align=\"center\">   <span class=\"style2\">生查子</span>   <br />   功名竹上魚，富貴槐根蟻。三萬六千場，排日扶頭醉。   <br />   高懷隘世間，壯氣橫天際。常是惜春殘，不會東君意。  </p>  <p align=\"center\">   <span class=\"style2\">解佩令‧木犀</span>   <br />   花兒不大，葉兒不美。只一段、風流標緻。   <br />   淡淡梳收，已賽過、騷人蘭芷。古龍涎、怎敢●氣。   <br />   開時無奈，風斜雨細。壞得來、零零碎碎。   <br />   著意收拾，安頓在、膽瓶兒裡。且圖教平聲夢魂旖旎。  </p>  <p align=\"center\">   <span class=\"style2\">清平樂</span>   <br />   喚雲且住。莫作龍池舞。五月人間須好雨。為掃無邊煩暑。   <br />   畦秧針綠重生。壺天表裡俱清。林外桔槔閑掛，省渠多少心情。  </p>  <p align=\"center\">   <span class=\"style2\">憶秦娥</span>   <br />   欄杆側。當時我亦凝香客。凝香客。而今老大，鬢蒼頭白。   <br />   揚州夢覺渾無跡。舊遊英俊今南北。今南北。斷鴻沈鯉，更無消息。  </p>  <p align=\"center\">   <span class=\"style2\">西江月</span>   <br />   夢幻影泡有限，風花雪月無涯。莫分粗俗與精華。日醉石間松下。   <br />   菜盡鄰家解與，杯空稚子能賒。通幽即步盡橫斜。不問墩猶姓謝。  </p>  <p align=\"center\">   <span class=\"style2\">臨江仙</span>   <br />   者也之乎真太錯，甘心吞棘吞蓬。有無俱盡見真空。爐錐難自薦，關捩只心通。   <br />   野鶴孤雲元自在，剛論隱豹冥鴻。此身今在幻人宮。要將驢佛我，分付馬牛風。  </p>  <p align=\"center\">   <span class=\"style2\">浣溪沙</span>   <br />   殢玉偎香倚翠屏。當年常喚在凝春。豈知雲雨散逡巡。   <br />   不止恨伊唯准擬，也先傷我太因循。而今頭過總休論。  </p>  <p align=\"center\">   <span class=\"style2\">浣溪沙</span>   <br />   親染柔毛擘彩箋。自憐探得惡因緣。一樽重許笑憑肩。   <br />   往事已同花屢褪，新歡聞似月常圓。休休休更苦縈牽。  </p>  <p align=\"center\">   <span class=\"style2\">瑞鶴仙</span>   <br />   征鴻翻塞影。悵悲秋人老，渾無佳興。鳴蛩問酒病。更堆積愁腸，摧殘詩鬢。   <br />   起尋芳徑。菊羞人、依叢半隱。又豈知、虛度重陽，浪闊渺無歸恨。   <br />   無定。登高人遠，戲馬台閑，怨歌誰聽。香肩醉憑。鎮常是、笑得醒。   <br />   到如今何在，西風凝佇，冠也無人為正。看他們、對插茱萸，恨長怨永。  </p>  <p align=\"center\">   <span class=\"style2\">瑞鶴仙‧韓南澗生日</span>   <br />   紅消梅雨潤。正榴花照眼，荷香成陣。爐薰炷芳燼。記于門今日，長庚占慶。   <br />   文摛豔錦。笑班揚、用字未穩。果青雲、快上黃扉，地●譽高英俊。   <br />   名盛。都期持橐，卻借乘軺，布宣寬政。除書已進。歸寵異，侍嚴近。   <br />   且金船滿酌，雲翹低祝，●比椿齡更永。任月斜、未放笙歌，翠桐轉影。  </p>  <p align=\"center\">   <span class=\"style2\">滿江紅‧和諸公賞心亭待月</span>   <br />   樓壓層城，斜陽斂、帆收南浦。最好是、長江澄練，遠山新雨。   <br />   半晌留連邀皓月，一堂高敞祛隆暑。問從來、佳賞有誰同，應難數。   <br />   舟橫渡，車闐路。催酒進，麾燈去。放姮娥照座，不煩簾阻。   <br />   已見天清無屏翳，更須潮上喧闐鼓。看波光、撩亂上檣竿，龍蛇舞。  </p>  <p align=\"center\">   <span class=\"style2\">感皇恩</span>   <br />   天氣過燒燈，初閒人倦。曉色曈嚨繡簾捲。   <br />   聚星歌扇，一簇雪香瓊軟。壽杯爭要把，從他滿。   <br />   低低笑祝，年齡遐遠。息駕無由遂公願。   <br />   東風吹喜，又做眉黃一點。便參鵷鷺入，常朝殿。  </p>  <p align=\"center\">   <span class=\"style2\">青玉案</span>   <br />   鳴鼉欲引魚龍戲。先自作、長江擂。頭管一聲天外起。   <br />   群仙俱上，有人殊麗。認得分明是。   <br />   欲相問勞來無計。但隔爐煙屢凝睇。擲我胸前方寸紙。   <br />   擁翹欲去。顰蛾還住。不盡徘徊意。  </p>  <p align=\"center\">   <span class=\"style2\">醉落魄</span>   <br />   驚鷗撲蔌。蕭蕭臥聽鳴幽屋。窗明怪得雞啼速。牆角爛平聲斑，一半露松綠。   <br />   歌樓管竹誰翻曲。丹唇冰面噴餘馥。遺珠滿地無人掬。歸著紅靴，踏碎一街玉。  </p>  <p align=\"center\">   <span class=\"style2\">桃源憶故人</span>   <br />   移燈背月穿金縷。合色鞋兒初做。卻被阿誰將去。鸚鵡能言語。   <br />   朝來半作淩波步。可惜孤鸞●侶。若念玉纖辛苦。早與成雙取。  </p>  <p align=\"center\">   <span class=\"style2\">水調歌頭‧趙可大生日</span>   <br />   披錦泛江客，橫槊賦詩人。氣吞宇宙，當擁千騎靜胡塵。   <br />   何事折腰執版，久在泛蓮幕府，深覺負平生。踉蹌眾人底，欲語復吞聲。   <br />   慶垂弧，期賜杖，酒深傾。願君大耐，碧眸丹頰百千齡。   <br />   用即經綸天下，不用歸謀三徑，一笑友淵明。出處兩俱得，斥鷃亦鶤鵬。  </p>  <p align=\"center\">   <span class=\"style2\">鷓鴣天‧圓子</span>   <br />   翠杓銀鍋饗夜遊。萬燈初上月當樓。溶溶琥碧流匙滑，璨璨蠙珠著面浮。   <br />   香入手，暖生甌。依然京國舊風流。翠娥且放杯行緩，甘味雖濃欲少留。  </p>  <p align=\"center\">   <span class=\"style2\">鷓鴣天‧蒸繭</span>   <br />   比屋燒燈作好春。先須歌舞賽蠶神。便將簇上如霜樣，來餉樽前似玉人。   <br />   絲餡細，粉肌勻。從它犀箸破花紋。殷勤又作梅羹送，酒力消除笑語新。  </p>  <p align=\"center\">   <span class=\"style2\">浣溪沙‧焦油</span>   <br />   買市宣和預賞時。流蘇垂蓋寶燈圍。小鐺烹玉鼓聲隨。   <br />   金彈玲瓏今夕是，鼇山縹緲昔遊非。馬行遺老想沾衣。  </p>  <p align=\"center\">   <span class=\"style2\">浣溪沙‧科斗</span>   <br />   燈火闌珊欲曉時。夜遊人倦總思歸。更須冰蛹替采絲。   <br />   玉篆古文光燦爛，花垂零露影參差。月寒煙淡最相宜。  </p>  <p align=\"center\">   <span class=\"style2\">好事近‧壽黃仲符</span>   <br />   人物又無雙，餘事錦機閑織。●就兩都新賦，笑一生聯緝。   <br />   來年秋色起鵬程，一舉上晴碧。須洗玉荷為壽，助穿楊飛的。  </p>  <p align=\"center\">   <span class=\"style2\">喜遷鶯</span>   <br />   春前臘尾。問誰會開解，幽人心裡。映竹精神，淩風標緻，姑射昔聞今是。   <br />   試妝競看吹面，寄驛勝傳緘紙。迥瀟灑，更香來林表，枝橫溪底。   <br />   誰為。停征騎。評蕙品蘭，俱恐非同裡。天意深憐，花神偏巧，持為翦冰裁水。   <br />   擬喚綠衣來舞，只許蒼官相倚。醉眠穩，盡參橫月落，留連行李。  </p>  <p align=\"center\">   <span class=\"style2\">喜遷鶯</span>   <br />   玉龍垂尾。望闕角岧嶢，如侵雲裡。明璧榱題，白銀階陛，平日世間無是。   <br />   靜久聲鳴檻竹，夜半色侵窗紙。最奇處，盡巧妝枝上，低飛簷底。   <br />   當為。呼遊騎。嗾犬擎蒼，腰箭隨鄰里。藉草烹鮮，枯枝煎茗，點化玉花為水。   <br />   未挹瑤颱風露，且借瓊林棲椅。眩銀海，待斜披鶴氅，騎鯨尋李。  </p>  <p align=\"center\">   <span class=\"style2\">滿庭芳‧二色梅</span>   <br />   蕊小雕瓊，花明鎔蠟，天交一旦俱芳。豐臞雖異，皆熨水沈香。   <br />   應笑粉紅墮紫，初未識、調粉塗黃。憑肩處，金鈿玉珥，不數壽陽妝。   <br />   思量。誰比似，酥裁筍指，蜜翦蜂房。又何須酣酒，重暖瑤觴。   <br />   且放側堆金縷，驪山冷、來浴溫湯。誰題品，青枝綠萼，俱未許升堂。  </p>  <p align=\"center\">   <span class=\"style2\">訴衷情‧登雨華台</span>   <br />   二分濃綠一分紅。春事若為窮。醉袖罥香沾粉，公挽我、我扶公。   <br />   敧短帽，吐長虹。擬淩風。布金堆裡，疊翠屏中，雲月輕籠。  </p>  <p align=\"center\">   <span class=\"style2\">臨江仙</span>   <br />   柳巷鶯啼春未曉，畫堂環佩珊珊。薰爐烘暖鷓鴣斑。壽杯須斗酌，舞袖正弓彎。   <br />   未說珥貂橫玉事，勳名且勒燕然。歸來方卜五湖閑。年年花月夜，沈醉綺羅間。  </p>  <p align=\"center\">   <span class=\"style2\">浣溪沙‧白紵衫子</span>   <br />   疊雪裁霜越紵勻。美人親翦稱腰身。暑天甯數越羅春。   <br />   兩臂輕籠燕玉膩，一胸斜露塞酥溫。不教香汗濕歌塵。  </p>  <p align=\"center\">   <span class=\"style2\">西江月‧小鹿鳴</span>   <br />   四俊鄉書薦鶚，一夔漕府登賢。明年春晚柳如煙。看取臚傳金殿。   <br />   冊府牙籤晝閱，詞垣紫誥宵傳。青樓買酒定無緣。且放金杯瀲灩。  </p>  <p align=\"center\">   <span class=\"style2\">虞美人‧和姚伯和</span>   <br />   風花南北知何據。常是將春負。海棠開盡野棠開。匹馬崎嶇還入、亂山來。   <br />   樽前人物勝前度。誰記桃花句。老來情事不禁濃。玉佩行雲切莫、易丁東。  </p>  <p align=\"center\">   <span class=\"style2\">虞美人‧代簡督伯和借《戰國策》</span>   <br />   要津去去無由據。已分平生負。擬將懷抱向誰開。萬水千山聊為、借書來。   <br />   玄都晝永閑難度。欲正書中句。黃琮丹璧已磨濃。發篋煩君早送、過橋東。  </p>  <p align=\"center\">   <span class=\"style2\">謁金門‧次李聖予月中韻</span>   <br />   春漠漠。閑盡綺窗雲幕。悔不車輪生四角。卻成緣分薄。   <br />   想畫鴉兒方學。小蹙恨人無托。不道月明誰共酌。這般情味惡。  </p>  <p align=\"center\">   <span class=\"style2\">謁金門‧諸公要予出郊</span>   <br />   春漠漠。何處養花張幕。佩冷香殘天一角。忍看羅袖薄。   <br />   兩兩鴛鴦難學。六六錦鱗空托。趁有餘妍須細酌。東風情性惡。  </p>  <p align=\"center\">   <span class=\"style2\">點絳唇‧劉公寶生日</span>   <br />   玉立霞升，縱談劉尹高支許。待為霖雨。小駐紅蓮府。   <br />   鶴健松堅，鴻寶初非誤。玄都路。桃花栽取。來看千千度。  </p>  <p align=\"center\">   <span class=\"style2\">點絳唇‧春日</span>   <br />   何處春來，試煩君向垂楊看。萬條輕線。已借鵝黃染。   <br />   弄日搖風，按舞知誰見。陽關遠。一杯休勸。且放修眉展。  </p>  <p align=\"center\">   <span class=\"style2\">點絳唇</span>   <br />   何處春來，試煩君向梅梢看。壽陽妝面。漏泄春何限。   <br />   冷蕊疏枝，似恨春猶淺。收羌管。莫驚香散。留副心和願。  </p>  <p align=\"center\">   <span class=\"style2\">點絳唇</span>   <br />   何處春來，試煩君向釵頭看。舞翻飛燕。已拂春風面。   <br />   白玉圓鈿，酌酒殷勤勸。深深願。願長身健。歲與春相見。  </p>  <p align=\"center\">   <span class=\"style2\">點絳唇</span>   <br />   何處春來，試煩君向盤中看。韭黃猶短。玉指呵寒翦。   <br />   犀箸調勻，更為雙雙卷。情何限。怕寒須暖。先酌黃金盞。  </p>  <p align=\"center\">   <span class=\"style2\">水調歌頭‧席上呈梁次張</span>   <br />   筆力捲鯨海，人物冠麟台。向來朱邸千字，不省有驚雷。   <br />   人似曲江風韻，剛要重來持節，不道玉堂開。草詔坐扛鼎，瑣屑掃樽罍。   <br />   金錯落，貂掩映，玉崔嵬。看公談笑、長河千里靜氛埃。   <br />   散馬晝閒榆塞，辨發春趨瑤陛，都出濟川才。老子尚頑健，東閣亦時來。  </p>  <p align=\"center\">   <span class=\"style2\">瑞鶴仙‧張四益生日</span>   <br />   夷吾在江左。罄氈裘俱礱，笑清邊瑣。遺民冀巾裹。個規模欲繼，外人誰可。   <br />   一花兩果。晚占熊、材能更夥。試頒春、便有歡謠，聲接月鞍煙柂。   <br />   馺娑。已傳丹詔，催上文石，●論炙輠。橐弓●笴。●九域，措安妥。   <br />   待緇衣重詠，履封光繼，綠野從教晝鎖。問黑頭、當日三公，可能似我。  </p>  <p align=\"center\">   <span class=\"style2\">滿江紅</span>   <br />   水滿方塘，三日雨、曉來方足。欄杆外、錦繃初脫，新篁森玉。   <br />   沃葉未乾鳩婦去，餘花時墜蜂兒逐。認去年、乳燕又雙雙，飛華屋。   <br />   紅豆恨，歸誰促。青鸞夢，驚難續。想多情猶記，碧箋新曲。   <br />   白髮欺人雖已老，短襟搵黛存餘馥。且如今、一笑總休論，杯行速。  </p>  <p align=\"center\">   <span class=\"style2\">西江月</span>   <br />   璀璨雕籠灑筆，聯翩薦鶚飛書。翻階紅藥試妝梳。管取不言溫樹。   <br />   容我一杯為壽，看君九萬鵬圖。髻鬟人小串珠璣。歲歲綠窗朱戶。  </p> "}