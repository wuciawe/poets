{"id":"6-320","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>獨孤及</b>   </font>  </div>  <p align=\"center\">字至之，洛陽人。天寶末，以道舉高第，補華陰尉。代宗召為左拾遺，俄改   <br />   太常博士。遷禮部員外郎，歷濠、舒二州刺史，以治課加檢校司封郎中，賜   <br />   金紫。徙常州，卒諡曰憲。  </p>  <p align=\"center\">   <b>    <font color=\"#FF6600\">海上寄蕭立</font>   </b>   <br />   朔風剪塞草，寒露日夜結。行行到瀛壖，歸思生暮節。   <br />   驛樓見萬里，延首望遼碣。遠海入大荒，平蕪際窮發。   <br />   舊國在夢想，故人胡且越。契闊阻風期，荏苒成雨別。   <br />   海西望京口，兩地各天末。索居動經秋，再笑知曷月。   <br />   日南望中盡，唯見飛鳥滅。音塵未易得，何由慰飢渴。  </p>  <p align=\"center\">   <b>    <font color=\"#FF6600\">三月三日，自京到華陰，於水亭獨酌，寄裴六、薛八</font>   </b>   <br />   祗役匪遑息，經時客三秦。還家問節候，知到上巳辰。   <br />   山縣何所有，高城閉青春。和風不吾欺，桃杏滿四鄰。   <br />   舊友適遠別，誰當接歡欣。呼兒命長瓢，獨酌湘吳醇。   <br />   一酌一朗詠，既酣意亦申。言筌暫兩忘，霞月只相新。   <br />   裴子塵表物，薛侯席上珍。寄書二傲吏，何日同車茵。   <br />   詎肯使空名，終然羈此身。他年解桎梏，長作海上人。  </p>  <p align=\"center\">   <b>    <font color=\"#FF6600\">代書寄上裴六冀、劉二穎</font>   </b>   <br />   昔余馬首東，君在海北汭。盡屏簿領書，相與議巖穴。   <br />   載來詣佳境，每山有車轍。長嘯林木動，高歌唾壺缺。   <br />   此辭月未周，虜馬嘶絳闕。猛虎踞大道，九州當中裂。   <br />   聞君棄孤城，猶自握漢節。恥棲惡木影，忍與故山別。   <br />   脫舄掛嶺雲，冏然若鳥逝。唯留潺湲水，分付練溪月。   <br />   爾來大谷梨，白花再成雪。關梁限天險，歡樂竟兩絕。   <br />   大盜近削平，三川今底寧。句芒布春令，屏翳收雷霆。   <br />   伊洛日夜漲，鳴皋蘭杜青。鶱鶱兩黃鵠，何處遊青冥。   <br />   疇昔切玉刃，應如新發硎。及時當樹勳，高懸景鐘銘。   <br />   莫抱白雲意，逕往丹丘庭。功成儻長揖，然後謀滄溟。  </p>  <p align=\"center\">   <b>    <font color=\"#FF6600\">客舍月下對酒，醉後寄畢四耀</font>   </b>   <br />   鄉路風雪深，生事憂患迫。天長波瀾廣，高舉無六翮。   <br />   獨立寒夜移，幽境思彌積。霜月照膽淨，銀河入簷白。   <br />   沽酒聊自勞，開樽坐簷隙。主人奏絲桐，能使高興劇。   <br />   清機暫無累，獻酢更絡繹。慷慨葛天歌，愔愔廣陵陌。   <br />   既醉萬事遺，耳熱心亦適。視身兀如泥，瞪目傲今昔。   <br />   故人間城闕，音信兩脈脈。別時前盟在，寸景莫自擲。   <br />   心與白日斗，十無一滿百。寓形薪火內，甘作天地客。   <br />   與物無親疏，斗酒勝竹帛。何必用自苦，將貽古賢責。  </p>  <p align=\"center\">   <b>    <font color=\"#FF6600\">下弋陽江舟中代書寄裴侍御</font>   </b>   <br />   故鄉隔西日，水去連長天。前路知幾許，但指天南邊。   <br />   愴恨極浦外，隱映青山連。東風滿帆來，五兩如弓弦。   <br />   遙羨繡衣客，冏然馬首先。得餐武昌魚，不顧潯陽田。   <br />   屈指數別日，忽乎成兩年。百花已滿眼，春草漸碧鮮。   <br />   豈是離居時，奈何於役牽。洞庭有深涉，曷日期歸旋。   <br />   且作異鄉料，詎知攜手緣。離憂未易銷，莫道樽酒賢。  </p>  <p align=\"center\">   <b>    <font color=\"#FF6600\">癸卯歲赴南豐道中聞京師失守寄權士繇韓幼深</font>   </b>   <br />   種田不遇歲，策名不遭時。胡塵晦落日，西望泣路岐。   <br />   猛虎嘯北風，麇麚皆載馳。深泥架疲牛，踸踔余何之。   <br />   詰屈白道轉，繚繞清溪隨。荒谷嘯山鬼，深林啼子規。   <br />   長歎指故山，三奏歸來詞。不逢眼中人，調苦車逶遲。   <br />   士繇松筠操，幼深瓊樹姿。別來平安否，何階一申眉。   <br />   白雲失帝鄉，遠水恨天涯。昂藏雙威鳳，曷月還西枝。   <br />   努力愛華髮，盛年振羽儀。但令迍難康，不負滄洲期。   <br />   莫作新亭泣，徒使夷吾嗤。  </p>  <p align=\"center\">   <b>    <font color=\"#FF6600\">賈員外處見中書賈舍人巴陵詩集覽之懷舊代書寄贈</font>   </b>   <br />   海岸望青瑣，雲長天漫漫。十年不一展，知有關山難。   <br />   適逢阮始平，立馬問長安。取公詠懷詩，示我江海瀾。   <br />   暫若窺武庫，森然矛戟寒。眼明遺頭風，心悅忘朝餐。   <br />   大駕今返正，熊羆扈鳴鑾。公遊鳳凰沼，獻可在筆端。   <br />   繫越有長纓，封關只一丸。冏然翔寥廓，仰望慚羽翰。   <br />   嘉會不我與，相思歲雲殫。唯當袖佳句，持比青琅玕。  </p>  <p align=\"center\">   <b>    <font color=\"#FF6600\">代書寄上李廣州</font>   </b>   <br />   皖水望番禺，迢迢青天末。鴻雁飛不到，音塵何由達。   <br />   獨有輿人歌，隔雲聲喧聒。皆稱府君仁，百越賴全活。   <br />   推誠魚鱉信，持正魑魅怛。疲民保中和，性足無夭閼。   <br />   天子咨四岳，佇公濟方割。幾時復旋歸，入踐青瑣闥。   <br />   賤子託明德，繚若松上葛。別離鄙吝生，結念思所豁。   <br />   門欄關山阻，岐路天地闊。唯憑萬里書，持用慰飢渴。  </p>  <p align=\"center\">   <b>    <font color=\"#FF6600\">夏中酬於逖畢耀問病見贈</font>   </b>   <br />   救物智所昧，學仙願未從。行藏兩乖角，蹭蹬風波中。   <br />   薄宦恥降志，臥痾非養蒙。閉關涉兩旬，羈思浩無窮。   <br />   鸑鷟何處來，雙舞下碧空。離別隔雲雨，惠然此相逢。   <br />   把手賀疾間，舉杯欣酒濃。新詩見久要，清論激深衷。   <br />   高館舒夜簟，開門延微風。火雲赫嵯峨，日暮千萬峰。   <br />   遙指故山笑，相看撫號鐘。聲和由心清，事感知氣同。   <br />   出處未易料，且歌緩愁容。願君崇明德，歲暮如青松。  </p>  <p align=\"center\">   <b>    <font color=\"#FF6600\">酬梁二十宋中所贈兼留別梁少府</font>   </b>   <br />   少讀黃帝書，肯不笑機事。意猶負深衷，未免名跡累。   <br />   厭貧學干祿，欲徇賓王利。甘為風波人，豈復江海意。   <br />   擔簦平台下，是日飲羈思。逢君道寸心，暫喜一交臂。   <br />   緒言未及竟，離念已復至。寧陵望南丘，雲雨成兩地。   <br />   途殊跡方間，河廣流且駛。暮帆望不及，覽贈心欲醉。   <br />   愛君如金錫，昆弟皆茂異。奕赫連絲衣，榮養能錫類。   <br />   君子道未長，深藏青雲器。巨鱗有縱時，今日不足議。   <br />   唯當加餐飯，好我袖中字。別離動經年，莫道分首易。  </p>  <p align=\"center\">   <b>    <font color=\"#FF6600\">庚子歲避地至玉山，酬韓司馬所贈</font>   </b>   <br />   滄海疾風起，洪波駭恬鱗。已無濟川分，甘作乘桴人。   <br />   揮手謝秣陵，舉帆指甌閩。安和風塵表，偶與瓊瑤親。   <br />   共悲行路難，況逢江南春。故園忽如夢，返復知何辰。   <br />   曠野豺虎滿，深山蘭蕙新。枉君灞陵什，回首徒酸辛。  </p>  <p align=\"center\">   <b>    <font color=\"#FF6600\">奉和李大夫同呂評事太行苦熱行兼寄院中諸公</font>   </b>   <br />   駟馬上太行，修途亙遼碣。王程無留駕，日昃未遑歇。   <br />   請問此何時，恢台朱明月。長蛇稽天討，上將方北伐。   <br />   明主命使臣，皇華得時傑。已忘羊腸險，豈憚濕風熱。   <br />   搖策汗滂滄，登岸思紆結。炎雲如煙火，溪谷將恐竭。   <br />   晝景赩可畏，涼飆何由發。山長飛鳥墮，目極行車絕。   <br />   趙魏方俶擾，安危俟明哲。歸路豈不懷，飲冰有苦節。   <br />   會同傳檄至，疑議立談決。況有阮元瑜，翩翩秉書札。   <br />   起予歌赤板，永好逾白雪。誰念剖竹人，無因執羈紲。  </p>  <p align=\"center\">   <b>    <font color=\"#FF6600\">酬皇甫侍御望天灊山見示之作</font>   </b>   <br />   早歲慕五嶽，嘗為塵機礙。孰知天柱峰，今與郡齋對。   <br />   隱嶙抱元氣，氤氳含青靄。雲崖媚遠空，石壁寒古塞。   <br />   漢皇南遊日，望秩此昭配。法駕到谷口，禮容振荒外。   <br />   焚柴百神趨，執玉萬方會。天旋物順動，德布澤滂霈。   <br />   講武威已耀，學仙功未艾。黃金竟何成，洪業遽淪昧。   <br />   度世若一瞬，昨朝已千載。如今封禪壇，唯見雲雨晦。   <br />   長望哀往古，勞生慚大塊。清暉幸相娛，幽獨知所賴。   <br />   寒城春方正，初日明可愛。萬殊喜陽和，餘亦荷時泰。   <br />   山色日夜綠，下有清淺瀨。愧作拳僂人，沉迷簿書內。   <br />   登臨歎拘限，出處悲老大。況聽郢中曲，復識湘南態。   <br />   思免物累牽，敢令道機退。瞞然誦佳句，持此秋蘭佩。  </p>  <p align=\"center\">   <b>    <font color=\"#FF6600\">送陳兼應辟兼寄高適、賈至</font>   </b>   <br />   結綠處燕石，卞和不必知。所以王佐才，未能忘茅茨。   <br />   罷官梁山外，獲稻楚水湄。適會傅巖人，虛舟濟川時。   <br />   天網忽搖頓，公才難棄遺。鳳凰翔千仞，今始一鳴岐。   <br />   上馬指國門，舉鞭謝書帷。預知大人賦，掩卻歸來詞。   <br />   天子方在宥，朝廷張四維。料君能獻可，努力副疇咨。   <br />   舊友滿皇州，高冠飛翠蕤。相逢絳闕下，應道軒車遲。   <br />   高侯秉戎翰，策馬觀西夷。方從幕中事，參謀王者師。   <br />   賈生去洛陽，焜耀琳琅姿。芳名動北步，逸韻凌南皮。   <br />   肅肅舉鴻毛，冷然順風吹。波流有同異，由是限別離。   <br />   漢塞隔隴底，秦川連鎬池。白雲日夜滿，道里安可思。   <br />   夢想浩盈積，物華愁變衰。因君附錯刀，送遠益淒其。   <br />   四海各橫絕，九霄應易期。不知故巢燕，決起棲何枝。  </p>  <p align=\"center\">   <b>    <font color=\"#FF6600\">送相裡郎中赴江西</font>   </b>   <br />   君把一尺詔，南遊濟滄浪。受恩忘險艱，不道歧路長。   <br />   戎狄方構患，休牛殊未遑。三秦千倉空，戰卒如餓狼。   <br />   委輸資外府，諏謀寄賢良。有才當陳力，安得遂翱翔。   <br />   豈不慎井賦，賦均人亦康。遙知軒車到，萬室安耕桑。   <br />   火伏金氣騰，昊天欲蒼茫。寒蟬慘巴鄧，秋色愁沅湘。   <br />   昨日攜手西，於今芸再黃。歡娛詎幾許，復向天一方。   <br />   蹢躅話世故，惆悵舉離觴。共求數刻歡，戲謔君此堂。   <br />   今日把手笑，少時各他鄉。身名同風波，聚散未易量。   <br />   曷月還朝天，及時開智囊。前期儻猶闊，加飯勉自強。  </p>  <p align=\"center\">   <b>    <font color=\"#FF6600\">觀海</font>   </b>   <br />   北登渤澥島，回首秦東門。誰屍造物功，鑿此天池源。   <br />   澒洞吞百谷，周流無四垠。廓然混茫際，望見天地根。   <br />   白日自中吐，扶桑如可捫。超遙蓬萊峰，想像金台存。   <br />   秦帝昔經此，登臨冀飛翻。揚旌百神會，望日群山奔。   <br />   徐福竟何成，羨門徒空言。唯見石橋足，千年潮水痕。  </p>  <p align=\"center\">   <b>    <font color=\"#FF6600\">初晴抱琴登馬退山對酒望遠醉後作</font>   </b>   <br />   年長心易感，況為憂患纏。壯圖迫世故，行止兩茫然。   <br />   王旅方伐叛，虎臣皆被堅。魯人著儒服，甘就南山田。   <br />   挈榼上高磴，超遙望平川。滄江大如綖，隱映入遠天。   <br />   荒服何所有，山花雪中然。寒泉得日景，吐霤鳴湔湔。   <br />   舉酒勸白雲，唱歌慰頹年。微風度竹來，韻我號鐘弦。   <br />   一彈一引滿，耳熱知心宣。曲終余亦酣，起舞山水前。   <br />   人生幾何時，太半百憂煎。今日羈愁破，始知濁酒賢。  </p>  <p align=\"center\">   <b>    <font color=\"#FF6600\">同徐侍郎五雲溪新庭重陽宴集作</font>   </b>   <br />   萬峰蒼翠色，雙溪清淺流。已符東山趣，況值江南秋。   <br />   白露天地肅，黃花門館幽。山公惜美景，肯為芳樽留。   <br />   五馬照池塘，繁弦催獻酬。臨風孟嘉帽，乘興李膺舟。   <br />   騁望傲千古，當歌遺四愁。豈令永和人，獨擅山陰遊。  </p>  <p align=\"center\">   <b>    <font color=\"#FF6600\">雨晴後陪王員外泛後湖得溪字</font>   </b>   <br />   遠山媚平楚，宿雨漲清溪。沿溯任舟楫，歡言無町畦。   <br />   酒酣相視笑，心與白鷗齊。  </p>  <p align=\"center\">   <b>    <font color=\"#FF6600\">題思禪寺上方</font>   </b>   <br />   溪口聞法鼓，停橈登翠屏。攀雲到金界，合掌開禪扃。   <br />   鬱律眾山抱，空濛花雨零。老僧指香樓，雲是不死庭。   <br />   眇眇於越路，茫茫春草青。遠山噴百谷，繚繞馳東溟。   <br />   目極道何在，境照心亦冥。騞然諸根空，破結如破瓶。   <br />   下視三界狹，但聞五濁腥。山中有良藥，吾欲隳天形。  </p>  <p align=\"center\">   <b>    <font color=\"#FF6600\">季冬自嵩山赴洛道中作</font>   </b>   <br />   皇運偶中變，長蛇食中土。天蓋西北傾，眾星隕如雨。   <br />   胡塵動地起，千里聞戰鼓。死人成為阜，流血塗草莽。   <br />   策馬何紛紛，捐軀抗豺虎。甘心赴國難，誰謂荼葉苦。   <br />   天子初受命，省方造區宇。斬鯨安溟波，截鰲作天柱。   <br />   三微復正統，五玉歸文祖。不圖漢官儀，今日忽再睹。   <br />   升高望京邑，佳氣連海浦。寶鼎歊景雲，明堂舞干羽。   <br />   虎臣●激昂，●●●禦侮。腐儒著縫掖，何處議鄒魯。   <br />   西上轘轅山，丘陵橫今古。和氣蒸萬物，臘月春靄吐。   <br />   得為太平人，窮達不足數。他日遇封禪，著書繼三五。  </p>  <p align=\"center\">   <b>    <font color=\"#FF6600\">早發若峴驛望廬山</font>   </b>   <br />   雨罷山翠鮮，泠泠東風好。斷崖雲生處，是向峰頂道。   <br />   誰謂峰頂遠，跂予可瞻討。忘緣祛天機，脫屣恨不早。   <br />   只恐歲雲暮，遂與空名老。心往跡未並，慚愧山上草。  </p>  <p align=\"center\">   <b>    <font color=\"#FF6600\">寒夜溪行舟中作</font>   </b>   <br />   日沉諸山昏，寂歷群動宿。孤舟獨不繫，風水夜相逐。   <br />   雲歸恆星白，霜下天地肅。月輪大如盤，金波入空谷。   <br />   魏闕萬里道，羈念千慮束。倦飛思故巢，敢望桐與竹。   <br />   沉吟登樓賦，中夜起三復。憂來無良方，歸候春酒熟。  </p>  <p align=\"center\">   <b>    <font color=\"#FF6600\">壬辰歲過舊居</font>   </b>   <br />   少年事遠遊，出入燕與秦。離居歲周天，猶作勞歌人。   <br />   負劍渡穎水，歸馬自知津。緣源到舊廬，攬涕尋荒榛。   <br />   鄰里喜相勞，壺觴展慇勤。酒闌擊築語，及此離會因。   <br />   丈夫隨世波，豈料百年身。今日負鄙願，多慚故山春。  </p>  <p align=\"center\">   <b>    <font color=\"#FF6600\">丙戌歲正月出洛陽書懷</font>   </b>   <br />   往歲衣褐見，受服金馬門。擬將忠與貞，來酬主人恩。   <br />   天地暫雷雨，洪波生平原。窮鱗遂蹭蹬，夙昔事罕存。   <br />   幸逢帝出震，授鉞清東藩。白日忽再中，萬方咸駿奔。   <br />   王風從西來，春光滿乾坤。蟄蟲競飛動，余亦辭籠樊。   <br />   遭遇思自強，寵辱安足言。唯將四方志，回首謝故園。  </p>  <p align=\"center\">   <b>    <font color=\"#FF6600\">傷春懷歸</font>   </b>   <br />   誰謂鄉可望，望在天地涯。但有時命同，萬里共歲華。   <br />   昨夜南山雨，殷雷坼萌芽。源桃不餘欺，先發秦人家。   <br />   寂寂戶外掩，遲遲春日斜。源桃默無言，秦人獨長嗟。   <br />   不惜中腸苦，但言會合賒。思歸吾誰訴，笑向南枝花。  </p>  <p align=\"center\">   <b>    <font color=\"#FF6600\">雜詩</font>   </b>   <br />   百花結成子，春物捨我去。流年惜不得，獨坐空閨暮。   <br />   心自有所待，甘為物華誤。未必千黃金，買得一人顧。  </p>  <p align=\"center\">   <b>    <font color=\"#FF6600\">山中春思</font>   </b>   <br />   獺祭川水大，人家春日長。獨謠晝不暮，搔首慚年芳。   <br />   靡草知節換，含葩向新陽。不嫌三徑深，為我生池塘。   <br />   亭午井灶閒，雀聲響空倉。花落沒屐齒，風動群木香。   <br />   歸路雲水外，天涯杳茫茫。獨捲萬里心，深入山鳥行。   <br />   芳景勿相迫，春愁未遽忘。  </p>  <p align=\"center\">   <b>    <font color=\"#FF6600\">雨後公超谷北原眺望寄高拾遺</font>   </b>   <br />   崖口雨足收，清光洗高天。虹蜺斂殘靄，山水含碧鮮。   <br />   遠空霞破露月輪，薄雲片片成魚鱗。五陵如薺渭如帶，目極千里關山春。   <br />   朝來爽氣未易說，畫取花峰贈遠人。  </p>  <p align=\"center\">   <b>    <font color=\"#FF6600\">自東都還濠州，奉酬王八諫議見贈</font>   </b>   <br />   關西仕時俱稚容，彪彪之鬢始相逢。天地變化縣城改，獨有故人交態在。   <br />   不言會合跡未並，猶以歲寒心相待。洛陽居守寄酇侯，君著貂冠參運籌。   <br />   高閣連雲騎省夜，新文會友涼風秋。青袍白面昔攜手，冉冉府趨君記否。   <br />   雲分雨散十五年，始得一笑樽酒前。未遑少留驟遠別，況值旅雁鳴秋天。   <br />   二華舊遊如夢想，他時再會何由緣。賴君贈我郢中曲，別後相思被管弦。  </p>  <p align=\"center\">   <b>    <font color=\"#FF6600\">官渡柳歌送李員外承恩往揚州覲省</font>   </b>   <br />   君不見官渡河兩岸，三月楊柳枝。   <br />   千條萬條色，一一勝綠絲。花作鉛粉絮，葉成翠羽帳。   <br />   此時送遠人，悵望春水上。遠客折楊柳，依依兩含情。   <br />   夾郎木蘭舟，送郎千里行。郎把紫泥書，東征覲庭闈。   <br />   脫卻貂襜褕，新著五綵衣。雙鳳並兩翅，將雛東南飛。   <br />   五兩得便風，幾日到揚州。莫貪揚州好，客行剩淹留。   <br />   郎到官渡頭，春闌已應久。慇勤道遠別，為謝大堤柳。   <br />   攀條倘相憶，五里一回首。明年柳枝黃，問郎還家否。  </p>  <p align=\"center\">   <b>    <font color=\"#FF6600\">東平蓬萊驛夜宴平盧楊判官醉後贈別姚太守置酒留宴</font>   </b>   <br />   驛樓漲海壖，秋月寒城邊。相見自不足，況逢主人賢。   <br />   夜清酒濃人如玉，一斗何啻直十千。木蘭為樽金為杯，江南急管盧女弦。   <br />   齊童如花解郢曲，起舞激楚歌採蓮。固知別多相逢少，樂極哀至心嬋娟。   <br />   少留莫辭醉，前路方悠然。明日分飛倘相憶，只應遙望西南天。  </p>  <p align=\"center\">   <b>    <font color=\"#FF6600\">同岑郎中屯田韋員外花樹歌</font>   </b>   <br />   東風動地只花發，渭城桃李千樹雪。芳菲可愛不可留，武陵歸客心欲絕。   <br />   金華省郎惜佳辰，只持棣萼照青春。君家自是成蹊處，況有庭花作主人。  </p>  <p align=\"center\">   <b>    <font color=\"#FF6600\">和李尚書畫射虎圖歌</font>   </b>   <br />   饑虎呀呀立當路，萬夫震恐百獸怒。彤弓金鏃當者誰，鳴鞭飛控流星馳。   <br />   居然畫中見真態，若務除惡不顧私。時和年豐五兵已，白額未誅壯士恥。   <br />   分銖遠邇懸彀中，不中不發思全功。捨矢如破石可裂，應弦盡敵山為空。   <br />   殺氣滿堂觀者駭，颯若崖谷生長風。精微入神在毫末，作繢造物可同功。   <br />   方叔秉鉞受命新，丹青起予氣益振，底綏靜難巧可擬，嗟歎不足聲成文。   <br />   他時代天育萬物，亦以此道安斯民。  </p>  <p align=\"center\">   <b>    <font color=\"#FF6600\">和贈遠</font>   </b>   <br />   憶得去年春風至，中庭桃李映瑣窗。美人挾瑟對芳樹，玉顏亭亭與花雙。   <br />   今年新花如舊時，去年美人不在茲。借問離居恨深淺，只應獨有庭花知。  </p>  <p align=\"center\">   <b>    <font color=\"#FF6600\">和題籐架</font>   </b>   <br />   尊尊葉成幄，璀璀花落架。花前離心苦，愁至無日夜。   <br />   人去籐花千里強，籐花無主為誰芳。相思歷亂何由盡，春日迢迢如線長。  </p>  <p align=\"center\">   <b>    <font color=\"#FF6600\">江上代書寄裴使君</font>   </b>   <br />   何地離念劇，江皋風雪時。艱難傷遠道，老大怯前期。   <br />   疇昔行藏計，只將力命推。能令書信數，猶足緩相思。  </p>  <p align=\"center\">   <b>    <font color=\"#FF6600\">詣開悟禪師問心法次第寄韓郎中</font>   </b>   <br />   障深聞道晚，根鈍出塵難。濁劫相從慣，迷途自謂安。   <br />   得知身垢妄，始喜額珠完。欲識真如理，君嘗法味看。  </p>  <p align=\"center\">   <b>    <font color=\"#FF6600\">登後湖（一作登凌湖亭）傷春懷京師故舊</font>   </b>   <br />   昨日看搖落，驚秋方怨咨。幾經開口笑，復及看花時。   <br />   世事空名束，生涯素髮知。山山春草滿，何處不相思。  </p>  <p align=\"center\">   <b>    <font color=\"#FF6600\">暮春於山谷寺上方遇恩命加官賜服酬皇甫侍御見賀之作</font>   </b>   <br />   天書到法堂，朽質被榮光。自笑無功德，殊恩謬激揚。   <br />   還登建禮署，猶忝會稽章。佳句慚相及，稱仁豈易當。  </p>  <p align=\"center\">   <b>    <font color=\"#FF6600\">答李滁州題庭前石竹花見寄</font>   </b>   <br />   殷疑曙霞染，巧類匣刀裁。不怕南風熱，能迎小暑開。   <br />   遊蜂憐色好，思婦感年催。覽贈添離恨，愁腸日幾回。  </p>  <p align=\"center\">   <b>    <font color=\"#FF6600\">得李滁州書以玉潭莊見託，因書春思，以詩代答</font>   </b>   <br />   春物行將老，懷君意詎堪。朱顏因酒強，白髮對花慚。   <br />   日日思瓊樹，書書話玉潭。知同百口累，曷日辦抽簪。  </p>  <p align=\"center\">   <b>    <font color=\"#FF6600\">答李滁州憶玉潭新居見寄</font>   </b>   <br />   從來招隱地，未有剖符人。山水能成癖，巢夷擬獨親。   <br />   豬肝無足累，馬首敢辭勤。掃灑潭中月，他時望德鄰。  </p>  <p align=\"center\">   <b>    <font color=\"#FF6600\">將赴京答李紓贈別</font>   </b>   <br />   膠漆常投分，荊蠻各倦遊。帝鄉今獨往，溝水便分流。   <br />   甘作遠行客，深慚不繫舟。思君帶將緩，豈直日三秋。  </p>  <p align=\"center\">   <b>    <font color=\"#FF6600\">和張大夫秋日有懷呈院中諸公</font>   </b>   <br />   至公無暇日，高閣閉秋天。肘印拘王事，籬花思長年。   <br />   績成心不有，慮澹物猶牽。竊效泉魚躍，因聞郢曲妍。  </p>  <p align=\"center\">   <b>    <font color=\"#FF6600\">和大夫秋夜書情即事</font>   </b>   <br />   上略當分閫，高情善閉關。忘機群動息，無戰五兵閒。   <br />   鈴閣風傳漏，書窗月滿山。方知秋興作，非惜二毛斑。  </p>  <p align=\"center\">   <b>    <font color=\"#FF6600\">送虢州王錄事之任</font>   </b>   <br />   謂子文章達，當年羽翼高。一經俄白首，三命尚青袍。   <br />   未遇須藏器，安卑莫告勞。盤根倘相值，試用發硎刀。  </p>  <p align=\"center\">   <b>    <font color=\"#FF6600\">送長孫將軍拜歙州之任</font>   </b>   <br />   臨難敢橫行，遭時取盛名。五兵常典校，四十又專城。   <br />   浪逐樓船破，風從虎竹生。島夷今可料，繫頸有長纓。  </p>  <p align=\"center\">   <b>    <font color=\"#FF6600\">送何員外使湖南</font>   </b>   <br />   夙昔皆黃綬，差池復瑣闈。上田無晚熟，逸翮果先飛。   <br />   前路舟休繫，故山雲不歸。王程倘未復，莫遣鯉書稀。  </p>  <p align=\"center\">   <b>    <font color=\"#FF6600\">送江陵全少卿赴府任</font>   </b>   <br />   塚司方慎選，劇縣得英髦。固是攀雲漸，何嗟趨府勞。   <br />   楚山迎驛路，漢水漲秋濤。鶱翥方茲始，看君六翮高。  </p>  <p align=\"center\">   <b>    <font color=\"#FF6600\">送虞秀才擢第歸長沙</font>   </b>   <br />   充賦名今遂，安親事不違。甲科文比玉，歸路錦為衣。   <br />   海運同鶤化，風帆若鳥飛。知君到三徑，松菊有光輝。  </p>  <p align=\"center\">   <b>    <font color=\"#FF6600\">送陽翟張主簿之任</font>   </b>   <br />   舊聞陽翟縣，西接鳳高山。作吏同山隱，知君處劇閒。   <br />   少年當效用，遠道豈辭艱。遲子揚名後，方期彩服還。  </p>  <p align=\"center\">   <b>    <font color=\"#FF6600\">送遊員外赴淮西</font>   </b>   <br />   多君有奇略，投筆佐元戎。已佩郎官印，兼乘御史驄。   <br />   使星隨驛騎，歸路有秋風。莫道無書札，他年懷袖空。  </p>  <p align=\"center\">   <b>    <font color=\"#FF6600\">送馬鄭州</font>   </b>   <br />   使君朱兩轓，春日整東轅。芳草成皋路，青山涼水源。   <br />   勉修循吏跡，以謝主人恩。當使仁風動，遙聽輿頌喧。  </p>  <p align=\"center\">   <b>    <font color=\"#FF6600\">送義烏韋明府</font>   </b>   <br />   妙年能致身，陳力復安親。不憚關山遠，寧辭簿領勤。   <br />   過江雲滿路，到縣海為鄰。每歎違心賞，吳門正早春。  </p>  <p align=\"center\">   <b>    <font color=\"#FF6600\">送陳王府張長史還京</font>   </b>   <br />   論齒弟兄列，為邦前後差。十年方一見，此別復何嗟。   <br />   極目故關道，傷心南浦花。少時相憶處，招手望行車。  </p>  <p align=\"center\">   <b>    <font color=\"#FF6600\">水西館泛舟送王員外</font>   </b>   <br />   單醪敢獻酢，曲沼荷經過。泛覽親魚鳥，夤緣涉芰荷。   <br />   劇談增惠愛，美景借清和。明日汀洲草，依依奈別何。  </p>  <p align=\"center\">   <b>    <font color=\"#FF6600\">李卿東池夜宴得池字</font>   </b>   <br />   政成機不擾，心愜宴忘疲。去燭延高月，傾罍就小池。   <br />   舞盤回雪動，弦奏躍魚隨。自是山公興，誰令下士知。  </p>  <p align=\"center\">   <b>    <font color=\"#FF6600\">九月九日李蘇州東樓宴</font>   </b>   <br />   是菊花開日，當君乘興秋。風前孟嘉帽，月下庾公樓。   <br />   酒解留征客，歌能破別愁。醉歸無以贈，只奉萬年酬。  </p>  <p align=\"center\">   <b>    <font color=\"#FF6600\">蕭文學山池宴集</font>   </b>   <br />   檀欒千畝綠，知是辟疆園。遠岫當庭戶，諸花覆水源。   <br />   主人邀盡醉，林鳥助狂言。莫問愁多少，今皆付酒樽。  </p>  <p align=\"center\">   <b>    <font color=\"#FF6600\">與韓侍御同尋李七舍人不遇，題壁留贈</font>   </b>   <br />   三徑何寂寂，主人山上山。亭空簷月在，水落釣磯閒。   <br />   藥院雞犬靜，酒壚苔蘚班。知君少機事，當待暮雲還。  </p>  <p align=\"center\">   <b>    <font color=\"#FF6600\">喜辱韓十四郎中書兼封近詩示代書題贈</font>   </b>   <br />   各牽於役間遊遨，獨坐相思正郁陶。長跪讀書心暫緩，短章投我曲何高。   <br />   宦情緣木知非願，王事敦人敢告勞。所歎在官成遠別，徒言岏水才容舠。  </p>  <p align=\"center\">   <b>    <font color=\"#FF6600\">早發龍沮館舟中寄東海徐司倉鄭司戶</font>   </b>   <br />   沙禽相呼曙色分，漁浦鳴桹十里聞。正當秋風渡楚水，況值遠道傷離群。   <br />   津頭卻望後湖岸，別處已隔東山雲。停艫目送北歸翼，惜無瑤華持寄君。  </p>  <p align=\"center\">   <b>    <font color=\"#FF6600\">酬常郿縣見贈</font>   </b>   <br />   愛君修政若修身，鰥寡來歸乳雉馴。堂上五弦銷暇日，邑中千室有陽春。   <br />   謂乘鳧舄朝天子，卻愧豬肝累主人。辭後讀君懷縣作，定知三歲字猶新。  </p>  <p align=\"center\">   <b>    <font color=\"#FF6600\">登山谷寺上方答皇甫侍御臥疾闕陪車騎之後</font>   </b>   <br />   梵宮香閣攀霞上，天柱孤峰指掌看。漢主馬蹤成蔓草，法王身相示空棺。   <br />   雲扶踴塔青霄庳，松蔭禪庭白日寒。不見戴逵心莫展，賴將新贈比琅玕。  </p>  <p align=\"center\">   <b>    <font color=\"#FF6600\">答皇甫十六侍御北歸留別作</font>   </b>   <br />   正當楚客傷春地，豈是騷人道別時。俱徇空名嗟欲老，況將行役料前期。   <br />   勞生多故應同病，羸馬單車莫自悲。明日相望隔雲水，解顏唯有袖中詩。  </p>  <p align=\"center\">   <b>    <font color=\"#FF6600\">答李滁州見寄</font>   </b>   <br />   相逢遽歎別離牽，三見江皋蕙草鮮。白髮俱生歡未再，滄洲獨往意何堅。   <br />   愁看郡內花將歇，忍過山中月屢圓。終日望君休汝騎，愧無堪報起予篇。  </p>  <p align=\"center\">   <b>    <font color=\"#FF6600\">得柳員外書封寄近詩書中兼報新主行營兵馬因代書戲答</font>   </b>   <br />   郎官作掾心非好，儒服臨戎政已聞。說劍嘗宗漆園吏，戒嚴應笑棘門軍。   <br />   遙知抵掌論皇道，時復吟詩向白雲。百越待君言即敘，相思不敢愴離群。  </p>  <p align=\"center\">   <b>    <font color=\"#FF6600\">同皇甫侍御齋中春望見示之作</font>   </b>   <br />   望遠思歸心易傷，況將衰鬢偶年光。時攀芳樹愁花盡，晝掩高齋厭日長。   <br />   甘比流波辭舊浦，忍看新草遍橫塘。因君贈我江楓詠，春思如今未易量。  </p>  <p align=\"center\">   <b>    <font color=\"#FF6600\">傷春贈遠</font>   </b>   <br />   去水流年日並馳，年光客思兩相隨。咨嗟斑鬢今承弁，慚愧新荷又發池。   <br />   楊柳逶迤愁遠道，鷓鴣啁哳怨南枝。憶君何啻同瓊樹，但向春風送別離。  </p>  <p align=\"center\">   <b>    <font color=\"#FF6600\">奉和中書常舍人晚秋集賢院即事寄贈徐薛二侍御</font>   </b>   <br />   漢家金馬署，帝座紫微郎。圖籍凌群玉，歌詩冠柏梁。   <br />   陰陰萬年樹，肅肅五經堂。揮翰忘朝食，研精待夕陽。   <br />   晴空露盤迥，秋月瑣窗涼。遠興生斑鬢，高情寄縹囊。   <br />   葳蕤雙鸑鷟，夙昔並翱翔。汲塚同刊謬，蓬山共補亡。   <br />   差池摧羽翮，流落限江湘。禁省一分袂，昊天三雨霜。   <br />   石渠遺跡滿，水國暮雲長。早晚朝宣室，歸時道路光。  </p>  <p align=\"center\">   <b>    <font color=\"#FF6600\">江寧酬鄭縣劉少府兄贈別作</font>   </b>   <br />   往年脫縫掖，接武仕關西。結綬腰章並，趨階手板齊。   <br />   仙山不用買，朋酒日相攜。抵掌誇潭壑，忘情向組珪。   <br />   事遷時既往，年長跡逾暌。何為青雲器，猶嗟濁水泥。   <br />   役牽方遠別，道在或先迷。莫見良田晚，遭時亦杖藜。  </p>  <p align=\"center\">   <b>    <font color=\"#FF6600\">送李賓客荊南迎親</font>   </b>   <br />   宗室劉中壘，文場謝客兒。當為天北斗，曾使海西陲。   <br />   毛節精誠著，銅樓羽翼施。還申供帳別，言赴倚門期。   <br />   恩渥沾行李，晨昏在路岐。君親兩報遂，不敢議傷離。  </p>  <p align=\"center\">   <b>    <font color=\"#FF6600\">題玉潭</font>   </b>   <br />   碧玉徒強名，冰壺難比德。唯當寂照心，可並奫淪色。  </p>  <p align=\"center\">   <b>    <font color=\"#FF6600\">海上懷華中舊遊寄鄭縣劉少府造、渭南王少府崟</font>   </b>   <br />   涼風台上三峰月，不夜城邊萬里沙。離別莫言關塞遠，夢魂長在子真家。  </p>  <p align=\"center\">   <b>    <font color=\"#FF6600\">和虞部韋郎中尋楊駙馬不遇</font>   </b>   <br />   金屋瓊台蕭史家，暮春三月渭州花。到君仙洞不相見，謂已吹簫乘早霞。  </p>  <p align=\"center\">   <b>    <font color=\"#FF6600\">李張皇甫閻權等數公並有送別之作見寄因答</font>   </b>   <br />   洞庭正波蘋葉衰，豈是秦吳遠別時。謝君篋中綺端贈，何以報之長相思。  </p>  <p align=\"center\">   <b>    <font color=\"#FF6600\">將還越留別豫章諸公</font>   </b>   <br />   客鳥倦飛思舊林，裴徊猶戀眾花陰。他時相憶雙航葦，莫問吳江深不深。  </p>  <p align=\"center\">   <b>    <font color=\"#FF6600\">送別荊南張判官</font>   </b>   <br />   輶車駱馬往從誰，夢浦蘭台日更遲。欲識桃花最多處，前程問取武陵兒。  </p>  <p align=\"center\">   <b>    <font color=\"#FF6600\">陪王員外北樓宴待月</font>   </b>   <br />   勸酒論心夜不疲，含情有待問誰思。佇看晴月澄澄影，來照江樓酩酊時。  </p>  <p align=\"center\">   <b>    <font color=\"#FF6600\">垂花塢醉後戲題（賦得俱字韻）</font>   </b>   <br />   紫蔓青條拂酒壺，落花時與竹風俱。歸時自負花前醉，笑向鰷魚問樂無。  </p> "}