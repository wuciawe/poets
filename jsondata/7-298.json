{"id":"7-298","content":"   <div align=\"center\">   <span class=\"style1\">吳儆</span>  </div>  <p align=\"center\">（1125～1183）字益恭，原名備，字恭父，休寧（今屬安徽）人。與兄吳俯   <br />   講學授徒，合稱「江東二吳」。高宗紹興二十七年（1157）進士，調鄞縣尉   <br />   。孝宗乾道二年（1166）知安仁縣。淳熙元年（1174），通判邕州。淳熙五   <br />   年（1178），遷知州兼廣南西路安撫都監。以親老奉祠。淳熙七年（1180）   <br />   ，起知泰州，尋復奉祠。卒謚文肅。張栻稱他「忠義果斷，緩急可仗。」  </p>  <p align=\"center\">   <span class=\"style2\">念奴嬌‧壽程致政</span>   <br />   涼生秋早，正梧桐院落，風清月白。簾捲香凝人笑喜，應是瀛洲仙謫。   <br />   雲繞畫梁，花明彩服，中有人華髮。恩袍藍綠，高年況已逾百。   <br />   最是有子宜家，蘭階方競，珠履延佳客。好喚淩波來洛浦，醉促霓裳仙拍。   <br />   玉井開蓮，金莖承露，莫惜金樽側。試占弧兆，祥光已映南極。  </p>  <p align=\"center\">   <span class=\"style2\">驀山溪‧效樵歌體</span>   <br />   清晨早起，小閣遙山翠。沬面整冠巾，問寢罷、安排菽水。   <br />   隨家豐儉，不羨五侯鯖，軟煮肉，熟炊粳，適意為甘旨。   <br />   中庭散步，一盞雲濤細。迤邐竹洲中，坐息與、行歌隨意。   <br />   逡巡酒熟，呼喚社中人，花下石，水邊亭，醉便頹然睡。  </p>  <p align=\"center\">   <span class=\"style2\">滿庭芳‧寄葉蔚宗</span>   <br />   宿雨滋蘭，輕風颭柳，新來隨處和融。幽蘭曲徑，花氣巧相通。   <br />   燕子才飛又語，帶芹泥、時點芳叢。微中酒，日長睡起，心事在眉峰。   <br />   年年，春好處，聯鑣蕩槳，拾翠挼紅。任金貂醉脫，不放杯空。   <br />   誰信風流一別，當時事、已逐飛鴻。雲山晚，欄杆罷倚，煙寺起疏鐘。  </p>  <p align=\"center\">   <span class=\"style2\">滿庭芳‧用前韻並寄</span>   <br />   水滿池塘，鶯啼楊柳，燕忙知為泥融。桃花流水，竹外小橋通。   <br />   又是一春憔悴，摘殘英、繞遍芳叢。長安遠，平蕪盡處，疊疊但雲峰。   <br />   西湖，行樂處，牙檣漾鷁，錦帳翻紅。想年時桃李，應已成空。   <br />   欲寫相思寄與，雲天闊、難覓征鴻。空凝想，時時殘夢，依約上陽鐘。  </p>  <p align=\"center\">   <span class=\"style2\">虞美人‧送兄益章赴會試</span>   <br />   銀屏一夜金風細。便作中秋意。碧天如水月如眉。已有征鴻摩月、向南飛。   <br />   金樽滿酌蟾宮客。莫促陽關拍。須知丹桂擅秋天。千里嬋娟指日、十分圓。  </p>  <p align=\"center\">   <span class=\"style2\">虞美人‧七夕</span>   <br />   飛橋駕鵲天津闊。雲馭看看發。相思惟恨不相逢。及至相逢還是、去匆匆。   <br />   垂絲插竹真堪笑。欲乞天孫巧。天孫多巧漫多愁。巧得千般爭解、勸郎留。  </p>  <p align=\"center\">   <span class=\"style2\">虞美人</span>   <br />   雙眸翦水團香雪。雲際看新月。生綃籠粉倚窗紗。全似瑤池疏影、浸梅花。   <br />   金翹翠靨雙蛾淺。斂袂低歌扇。羞紅膩臉語聲低。想見流蘇帳掩、燭明時。  </p>  <p align=\"center\">   <span class=\"style2\">西江月</span>   <br />   竹裡全無暑氣，溪邊長有清風。荷花落日照酣紅。雨過遙山翠重。   <br />   老作宮祠散漢，本來田舍村翁。腰纏三萬祿千鍾。也是一場春夢。  </p>  <p align=\"center\">   <span class=\"style2\">浣溪沙‧題星洲寺</span>   <br />   十里青山溯碧流。夕陽沙晚片帆收。重重煙樹出層樓。   <br />   人去人來芳草渡，鷗飛鷗沒白蘋洲。碧梧翠竹記曾遊。  </p>  <p align=\"center\">   <span class=\"style2\">浣溪沙‧次范石湖韻</span>   <br />   歙浦錢塘一水通。閑雲如幕碧重重。吳山應在碧雲東。   <br />   無力海棠風淡漾，困眠宮柳日蔥蘢。眼前春色為誰濃。  </p>  <p align=\"center\">   <span class=\"style2\">浣溪沙‧題餘乾傳舍</span>   <br />   畫楯朱欄繞碧山。平湖徒倚水雲寬。人家楊柳帶汀灣。   <br />   目力已隨飛鳥盡，機心還逐白鷗閑。蕭蕭微雨晚來寒。  </p>  <p align=\"center\">   <span class=\"style2\">浣溪沙‧登鎮遠樓</span>   <br />   寒日孤城特地紅。瘦藤扶我上西風。一川平遠畫圖中。   <br />   江海一身真客燕，雲天萬里看歸鴻。吳山應在白雲東。  </p>  <p align=\"center\">   <span class=\"style2\">浣溪沙‧竹洲七夕</span>   <br />   秋到郊原日夜涼。黍禾高下已垂黃。荷花猶有晚來香。   <br />   天上佳期稱七夕，人間好景是秋光。竹洲有月可徜徉。  </p>  <p align=\"center\">   <span class=\"style2\">浣溪沙</span>   <br />   風入枯藜衣袂涼。江楓園柳半青黃。洗車飛雨帶天香。   <br />   世事一場真大夢，宦情都薄似秋光。竹洲有酒可徜徉。  </p>  <p align=\"center\">   <span class=\"style2\">浣溪沙‧和前鎮遠樓韻</span>   <br />   斜陽波底濕微紅。朱欄翠袖倚輕風。平平山色有無中。   <br />   俯首微官真自縛，高飛遠舉羨冥鴻。何時一艇大江東。  </p>  <p align=\"center\">   <span class=\"style2\">浣溪沙‧詠梅</span>   <br />   茅舍疏離出素英。臨風照水眩精神。娟娟新月又黃昏。   <br />   削約寒枝香未透，細看頻嗅獨消魂。為誰消瘦不禁春。  </p>  <p align=\"center\">   <span class=\"style2\">減字木蘭花‧中秋獨與靜之飲</span>   <br />   碧梧秋老。滿地琅玕紛不掃。門掩黃昏。惟有年時月照人。   <br />   淒涼滿眼。肯作六年燈火伴。莫說淒涼。來歲如今天一方。  </p>  <p align=\"center\">   <span class=\"style2\">減字木蘭花‧朱子淵見和，次韻為謝</span>   <br />   思君欲老。一榻塵生誰與掃。祿仰晨昏。同是遲遲去魯人。   <br />   行當洗眼。看子青藜來夜伴。莫變炎涼。斬馬還須請上方。  </p>  <p align=\"center\">   <span class=\"style2\">減字木蘭花</span>   <br />   少陵未老。曾把千人軍獨掃。鬢白眵昏。卻作天涯流落人。   <br />   只堪合眼。夜直誰能潛入伴。斗酒西涼。何似卑棲且遠方。  </p>  <p align=\"center\">   <span class=\"style2\">減字木蘭花</span>   <br />   此身已老。三徑都荒長卻掃。面目塵昏。怕著朝章揖貴人。   <br />   難瞞明眼。只有青山堪作伴。觸事心涼。無病何勞更覓方。  </p>  <p align=\"center\">   <span class=\"style2\">念奴嬌‧壽陳尚書母夫人</span>   <br />   東風著意，正群芳未放，蟠桃初綴。王母當年親手種，來作人間上瑞。   <br />   婺女星躔，金華福地，聊駐千千歲。恰才八十，百分未及一二。   <br />   況是間生英賢，名高日月，未說文昌貴。今日凝香稱壽斝，來歲袞衣當發。   <br />   黃貼天香，太白珍膳，押賜傳中旨。戲拈金果，宮娥應是爭取。  </p>  <p align=\"center\">   <span class=\"style2\">念奴嬌‧壽吳宰</span>   <br />   延州積慶，到如今千載，芳傳遺緒。世襲簪纓來舊治，依約棠陰如故。   <br />   百里休聲，三年遺愛，若跡高今古。邑人盡道，郎君福過渠父。   <br />   州懸豈久徒勞，漢家密令，須作三公去。今入花城稱壽處，他日榮歸禁路。   <br />   黃貼天有，上樽名酒，押賜傳天語。朱顏綠鬢，腰黃綢蹙金縷。  </p>  <p align=\"center\">   <span class=\"style2\">念奴嬌</span>   <br />   相逢恨晚，人誰道、早有輕離輕折。不是無情，都只為、離合因緣難測。   <br />   秋去雲鴻，春深花絮，風雨隨南北。絮飛鴻散，問誰解舀得得。   <br />   君自舉遠高飛，知他此去、萍梗何時息。雅闔幽窗歡笑處，回首翻成陳跡。   <br />   小楷緘題，細行針線，一一重收拾。風花雪月，此生長是思憶。  </p>  <p align=\"center\">   <span class=\"style2\">西江月</span>   <br />   山色不隨春老，竹枝長向人新。桃蹊李徑已成陰。深院鶯啼人靜。   <br />   塵世白駒過隙，人情蒼狗浮雲。不須計較謾勞神。且憑隨緣任連。  </p>  <p align=\"center\">   <span class=\"style2\">浣溪沙‧春題別墅</span>   <br />   暖日和風並馬蹄。畦秧隴麥綠新齊。人家桑拓午陰迷。   <br />   山色解隨春意遠，殘陽還傍遠山低。晚風歸路杜鵑啼。  </p>  <p align=\"center\">   <span class=\"style2\">浣溪沙‧和前次范石湖韻</span>   <br />   簾額風微紫燕通。樓頭柳暗碧雲重。玉人爭勸玉西東。   <br />   醉擁雕鞍金蹀躞，夜歸花院玉蔥蘢。歸心何事與山濃。  </p>  <p align=\"center\">   <span class=\"style2\">浣溪沙‧代作</span>   <br />   已是青春欲暮天。酒愁離恨不禁添。樽前休說見郎難。   <br />   別後要知還有意，生前莫道便無緣。雁來頻寄小蠻箋。  </p>  <p align=\"center\">   <span class=\"style2\">浣溪沙‧戲陳子長</span>   <br />   汗褪香紅雪瑩肌。裝餘靜麗霧裁衣。晚涼新浴倚欄時。   <br />   簾捲輕風斜蠆發，杯深新月墜蛾眉。此時風味許誰知。  </p>  <p align=\"center\">   <span class=\"style2\">朝中措‧代宋仲溫上德操</span>   <br />   文章聲價擅南州。人物更風流。豈久徒勞州縣，看看催上瀛洲。   <br />   朱顏綠鬢，畫堂標王疑誤，寶帶垂鏐。睡起八磚影轉，歸來雙燭光浮。  </p>  <p align=\"center\">   <span class=\"style2\">漁父‧燈下讀玄真子漁歌，因懷山陰故隱，追擬。</span>   <br />   石帆山下雨空濛。三扇香新翠箬篷。蘋葉綠，蓼花紅。回首功名一夢中。  </p> "}