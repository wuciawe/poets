{"id":"10-23","content":"   <div align=\"center\">   <b>    <font size=\"+3\" color=\"#FF6600\" face=\"標楷體\">施閏章</font>   </b>  </div>  <p align=\"center\">（1618～1683），字尚白，號愚山、蠖齋，晚號矩齋，安徽宣城人。   <br />   有《施愚山先生學餘詩集》等。與宋琬齊名，號“南施北宋”。  </p>  <p align=\"center\">   <font color=\"#FF6600\">    <b>泊樵舍</b>   </font>   <br />   漲減水逾急，秋陰未夕昏。亂山成野戍，黃葉自江村。   <br />   帶雨疏星見，回風絕岸喧。經過多戰艦，茅屋幾家存？   <br />   <br />   <b>    <font color=\"#FF6600\">雪中望岱岳</font>   </b>   <br />   碧海煙歸盡，晴峰雪半殘。冰泉懸眾壑，雲路郁千盤。   <br />   影落齊燕白，光連天地寒。秦碑凌絕壁，杖策好誰看？   <br />   <br />   <b>    <font color=\"#FF6600\">錢塘觀潮</font>   </b>   <br />   海色雨中開，濤飛江上台。聲驅千騎疾，氣捲萬山來。   <br />   絕岸愁傾覆，輕舟故溯洄。鴟夷有遺恨，終古使人哀。   <br />   <br />   <b>    <font color=\"#FF6600\">山行</font>   </b>   <br />   野寺分晴樹，山亭過晚霞。春深無客到，一路落松花。   <br />   <br />   <b>    <font color=\"#FF6600\">過湖北山家</font>   </b>   <br />   路回臨石岸，樹老出牆根。野水合諸澗，桃花成一村。   <br />   呼雞過籬柵，行酒盡兒孫。老矣吾將隱，前峰恰對門。  </p>  <p align=\"center\">   <b>    <font color=\"#FF6600\">浮萍兔絲篇</font>   </b>   <br />   浮萍寄洪波，飄飄東復西。兔絲罥喬柯，裊裊復離披。   <br />   兔絲斷有日，浮萍合有時。浮萍語兔絲：離合安可知？   <br />   健兒東南征，馬上傾城姿。輕羅作障面，顧盼生光儀。   <br />   故夫從旁窺，拭目驚且疑。長跪問健兒：毋乃賤子妻？   <br />   賤子分已斷，買婦商山陲。但願一相見，永訣從此辭。   <br />   相見肝腸絕，健兒心乍悲。自言亦有婦，商山生別離。   <br />   我戍十餘載、不知從阿誰。爾婦既我鄉，便可會路岐。   <br />   寧知商山婦，復向健兒啼。本執君箕帚，棄我忽如遺。   <br />   黃雀從烏飛，比翼長參差。雄飛占新巢，雌伏思舊枝。   <br />   兩雄相顧詫，各自還其雌。雌雄一時合，雙淚沾裳衣。  </p>  <p align=\"center\">   <b>    <font color=\"#FF6600\">燕子磯</font>   </b>   <br />   絕壁寒雲外，孤亭落照間。六朝流水急，終古白鷗閒。   <br />   樹暗江城雨，天青吳楚山。磯頭誰把釣？向夕未知還。  </p>  <p align=\"center\">   <b>    <font color=\"#FF6600\">舟中立秋</font>   </b>   <br />   垂老畏聞秋，年光逐水流。陰雲沉岸草，急雨亂灘舟。   <br />   時事詩書拙，軍儲嶺海愁。洊饑今有歲，倚棹望西疇。  </p>  <p align=\"center\">   <b>    <font color=\"#FF6600\">至南旺</font>   </b>   <br />   客倦南來路，河分向北流。明朝望鄉淚，流不到江頭。  </p>  <p align=\"center\">   <b>    <font color=\"#FF6600\">元夕詩</font>   </b>   <br />   燕台夜永鼓逢逢，獵炬金樽爛漫紅，列第侯王燈市裡，九衢士女月明中。   <br />   玉蕭唱遍江南曲，火樹能焚塞北風。惟有清光無遠近，他鄉故國此宵同。  </p> "}