{"id":"7-552","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>張先</b>      </font>     </strong>    </font>    <br />    <br />    （西元990～1078）字子野，宋烏程（今浙江省吳興縣）人。工詩詞。所作    <br />    詞有雲破月來花弄影、嬌柔懶起，簾壓捲花影、柳徑無人，墜輕絮無影等    <br />    名句，故人稱張三影、三影郎中。又因其詞有心中事，眼中淚，意中人三    <br />    句，故亦稱張三中。其詞多描寫士大夫生活及男女之情，與柳永齊名。官    <br />    至都官郎中，著有安陸集。    <br />    <br />    <b>     <font color=\"#FF6600\">醉垂鞭（正宮）</font>    </b>    <br />    雙蝶繡羅裙。東池宴。初相見。朱粉不深勻。閒花淡淡春。    <br />    細看諸處好。人人道。柳腰身。昨日亂山昏。來時衣上雲。   </p>   <p>    <b>     <font color=\"#FF6600\">醉垂鞭（贈琵琶娘，年十二）</font>    </b>    <br />    朱粉不須施，花枝小。春偏好。嬌妙近勝衣。輕羅紅霧垂。    <br />    琵琶金畫鳳。雙條重。倦眉低。啄木細聲遲。黃蜂花上飛。   </p>   <p>    <b>     <font color=\"#FF6600\">南鄉子（中呂宮）</font>    </b>    <br />    何處可魂消。京口終朝兩信潮。不管離心千疊恨，滔滔。催促行人動去橈。    <br />    記得舊江皋。綠楊輕絮幾條條。春水一篙殘照闊，遙遙。有個多情立畫橋。   </p>   <p>    <b>     <font color=\"#FF6600\">南鄉子（中秋不見月‧中呂宮）</font>    </b>    <br />    潮上水清渾。棹影輕於水底雲。去意徘徊無奈淚，衣巾。猶有當時粉黛痕。    <br />    海近古城昏。暮角寒沙雁隊分。今夜相思應看月，無人。露冷依前獨掩門。   </p>   <p>    <b>     <font color=\"#FF6600\">菩薩蠻（中呂宮）</font>    </b>    <br />    憶郎還上層樓曲。樓前芳草年年綠。綠似去時袍。回頭風袖飄。    <br />    郎袍應已舊。顏色非長久。惜恐鏡中春。不如花草新。   </p>   <p>    <b>     <font color=\"#FF6600\">菩薩蠻（中呂宮）</font>    </b>    <br />    聞人語著仙卿字。瞋情恨意還須喜。何況草長時。酒前頻共伊。    <br />    嬌香堆寶帳。月到梨花上。心事兩人知。掩燈羅幕垂。   </p>   <p>    <b>     <font color=\"#FF6600\">菩薩蠻（中呂宮）</font>    </b>    <br />    夜深不至春蟾見。令人更更情飛亂，翠幕動風亭。時疑響屜聲。    <br />    花香聞水榭。幾誤飄衣麝。不忍下朱扉。繞廊重待伊。   </p>   <p>    <b>     <font color=\"#FF6600\">菩薩蠻（中呂宮）</font>    </b>    <br />    簟紋衫色嬌黃淺。釵頭秋葉玲瓏翦。輕怯疲腰身。紗窗病起人。    <br />    相思魂欲絕。莫話新秋別。何處斷離腸。西風昨夜涼。   </p>   <p>    <b>     <font color=\"#FF6600\">踏莎行（中呂宮）</font>    </b>    <br />    衾鳳猶溫，籠鸚尚睡。宿妝稀淡眉成字。映花避月上行廊，珠裙褶褶輕垂地。    <br />    翠幕成波，新荷貼水。紛紛煙柳低還起。重牆繞院更重門，春風無路通深意。   </p>   <p>    <b>     <font color=\"#FF6600\">踏莎行（中呂宮）</font>    </b>    <br />    波湛橫眸，霞分膩臉。盈盈笑動籠香靨。有情未結鳳樓歡，無憀愛把歌眉斂。    <br />    密意欲傳，嬌羞未敢。斜偎象板還偷瞼。輕輕試問借人麼，佯佯不覷雲鬟點。   </p>   <p>    <b>     <font color=\"#FF6600\">感皇恩（中呂宮）</font>    </b>    <br />    萬乘靴袍御紫宸。揮毫敷麗藻，盡經綸。    <br />    第名天陛首平津。東堂桂，重占一枝春。    <br />    殊觀聳簪紳。蓬山仙話重，霈恩新。暫時趨府冠談賓。十年外，身是鳳池人。   </p>   <p>    <b>     <font color=\"#FF6600\">西江月（中呂宮）</font>    </b>    <br />    體態看來隱約，梳妝好是家常。檀槽初抱更安詳。立向樽前一行。    <br />    小打登鉤怕重，盡纏繡帶由長。嬌春鶯舌巧如簧。飛在四條弦上。   </p>   <p>    <b>     <font color=\"#FF6600\">慶金枝（中呂宮）</font>    </b>    <br />    青螺添遠山。兩嬌靨、笑時圓。抱雲勾雪近燈看。妍處不堪憐。    <br />    今生但願無離別，花月下、繡屏前。雙蠶成繭共纏綿。更結後生緣。   </p>   <p>    <b>     <font color=\"#FF6600\">浣溪沙（中呂宮）</font>    </b>    <br />    輕屜來時不破塵。石榴花映石榴裙。有情應解惜青春。    <br />    夜短更難留遠夢，日高何計學行雲。樹深鶯過靜無人。   </p>   <p>    <b>     <font color=\"#FF6600\">相思兒令（中呂宮）</font>    </b>    <br />    春去幾時還。問桃李無言。燕子歸棲風緊，梨雪亂西園。    <br />    猶有月嬋娟。似人人、難近如天。願教清影長相見，更乞取長圓。   </p>   <p>    <b>     <font color=\"#FF6600\">師師令（中呂宮）</font>    </b>    <br />    香鈿寶珥。拂菱花如水。學妝皆道稱時宜，粉色有、天然春意。    <br />    蜀綵衣長勝未起。縱亂雲垂地。    <br />    都城池苑誇桃李。問東風何似。不須回扇障清歌，唇一點、小於珠子。    <br />    正是殘英和月墜。寄此情千里。   </p>   <p>    <b>     <font color=\"#FF6600\">山亭宴慢（中呂宮）</font>    </b>    <br />    宴亭永晝喧簫鼓。倚青空、畫欄紅柱。玉瑩紫微人，藹和氣、春融日煦。    <br />    故宮池館更樓台，約風月、今宵何處。湖水動鮮衣，競拾翠、湖邊路。    <br />    落花蕩漾愁空樹。曉山靜、數聲杜宇。天意送芳菲，正黯淡、疏煙逗雨。    <br />    新歡寧似舊歡長，此會散、幾時還聚。試為挹飛雲，問解寄、相思否。   </p>   <p>    <b>     <font color=\"#FF6600\">謝池春慢（中呂宮）</font>    </b>    <br />    繚牆重院，時聞有、啼鶯到。繡被掩餘寒，畫幕明新曉。    <br />    朱檻連空闊，飛絮無多少。徑莎平，池水渺。日長風靜，花影閒相照。    <br />    塵香拂馬，逢謝女、城南道。秀艷過施粉，多媚生輕笑。    <br />    斗色鮮衣薄，碾玉雙蟬小。歡難偶，春過了。琵琶流怨，都入相思調。   </p>   <p>    <b>     <font color=\"#FF6600\">惜雙雙（中呂宮）</font>    </b>    <br />    城上層樓天邊路。殘照裡、平蕪綠樹。傷遠更惜春暮。有人還在高高處。    <br />    斷夢歸雲經日去。無計使、哀弦寄語。相望恨不相遇。倚橋臨水誰家住。   </p>   <p>    <b>     <font color=\"#FF6600\">江南柳（南呂宮）</font>    </b>    <br />    隋堤遠，波急路塵輕。今古柳橋多送別，見人分袂亦愁生。何況自關情。    <br />    斜照後，新月上西城。城上樓高重倚望，願身能似月亭亭，千里伴君行。   </p>   <p>    <b>     <font color=\"#FF6600\">八寶妝（南呂宮）</font>    </b>    <br />    錦屏羅幌初睡起。花陰轉、重門閉。正不寒不暖，和風細雨，困人天氣。    <br />    此時無限傷春意。憑誰訴、厭厭地。這淺情薄倖，千山萬水，也須來裡。   </p>   <p>    <b>     <font color=\"#FF6600\">一叢花令（南呂宮）</font>    </b>    <br />    傷高懷遠幾時窮。無物似情濃。離愁正引千絲亂，更東陌、飛絮濛濛。    <br />    嘶騎漸遙，征塵不斷，何處認郎蹤。    <br />    雙鴛池沼水溶溶。南北小橈通。梯橫畫閣黃昏後，又還是、斜月簾櫳。    <br />    沈恨細思，不如桃杏，猶解嫁東風。   </p>   <p>    <b>     <font color=\"#FF6600\">西江月（道調宮）</font>    </b>    <br />    泛泛春船載樂，溶溶湖水平橋。高鬟照影翠煙搖。白紵一聲雲杪。    <br />    倦醉天然玉軟，弄妝人惜花嬌。風情遺恨幾時消。不見盧郎年少。   </p>   <p>    <b>     <font color=\"#FF6600\">感皇恩（道調宮）</font>    </b>    <br />    廊廟當時共代工。睢陵千里遠，約過從。欲知賓主與誰同。    <br />    宗枝內，黃閣舊，有三公。    <br />    廣樂起雲中。湖山看畫軸，兩仙翁。武林嘉語幾時窮。    <br />    元豐際，德星聚，照江東。   </p>   <p>    <b>     <font color=\"#FF6600\">宴春台慢（仙呂宮）</font>    </b>    <br />    麗日千門，紫煙雙闕，瓊林又報春回。殿閣風微，當時去燕還來。    <br />    五侯池館頻開。探芳菲、走馬天街。重簾人語，轔轔繡軒，遠近輕雷。    <br />    雕觴霞灩，翠幕雲飛，楚腰舞柳，宮面妝梅。金猊夜暖、羅衣暗裊香煤。    <br />    洞府人歸，放笙歌、燈火下樓台。蓬萊。猶有花上月，清影徘徊。   </p>   <p>    <b>     <font color=\"#FF6600\">好事近（仙呂宮）</font>    </b>    <br />    月色透橫枝，短葉小花無力。北賓一聲長笛，怨江南先得。    <br />    誰教強半臘前開，多情為春憶。留取大家沈醉，正雨休風息。   </p>   <p>    <b>     <font color=\"#FF6600\">好事近（仙呂宮）</font>    </b>    <br />    燈燭上山堂，香霧暖生寒夕。前夜雪清梅瘦，已不禁輕摘。    <br />    雙歌聲斷寶杯空，妝光艷瑤席。相趁笑聲歸去，有隨人月色。   </p>   <p>    <b>     <font color=\"#FF6600\">清平樂（大石調）</font>    </b>    <br />    屏山斜展。帳捲紅綃半。泥淺曲池飛海燕。風度楊花滿院。    <br />    雲情雨意空深。覺來一枕春陰。隴上梅花落盡，江南消息沈沈。   </p>   <p>    <b>     <font color=\"#FF6600\">清平樂（眠大石調）</font>    </b>    <br />    清歌逐酒。膩臉生紅透。櫻小杏青寒食後。衣換縷金輕繡。    <br />    畫堂新月朱扉。嚴城夜鼓聲遲。細看玉人嬌面，春光不在花枝。   </p>   <p>    <b>     <font color=\"#FF6600\">醉桃源（大石調）</font>    </b>    <br />    落花浮水樹臨池。年前心眼期。見來無事去還思。如今花又飛。    <br />    淺螺黛，淡胭脂。開花取次宜。隔簾燈影閉門時。此情風月知。   </p>   <p>    <b>     <font color=\"#FF6600\">恨春遲（大石調）</font>    </b>    <br />    好夢才成又斷。日晚起、雲嚲梳鬟。    <br />    秀臉拂新紅，酒入嬌眉眼，薄衣減春寒。    <br />    紅柱溪橋波平岸。畫閣外、落日西山。    <br />    不分閒花並蒂，秋藕連根，何時重得雙眼。   </p>   <p>    <b>     <font color=\"#FF6600\">恨春遲（大石調）</font>    </b>    <br />    欲借紅梅薦飲。望隴驛、音信沈沈。住在柳洲東岸，彼此相思，夢去難尋。    <br />    乳燕來時花期寢。淡月墜、將曉還陰。    <br />    爭奈多情易感，音信無憑，如何消遣得初心。   </p>   <p>    <b>     <font color=\"#FF6600\">慶佳節（雙調）</font>    </b>    <br />    莫風流。莫風流。風流後、有閒愁。花滿南園月滿樓。偏使我、憶歡遊。    <br />    我憶歡遊無計奈，除卻且醉金甌。醉了醒來春復秋，我心事、幾時休。   </p>   <p>    <b>     <font color=\"#FF6600\">慶佳節（雙調）</font>    </b>    <br />    芳菲節。芳菲節。天意應不虛設。對酒高歌玉壺闕。慎莫負、狂風月。    <br />    人間萬事何時歇。空贏得、鬢成雪。我有閒愁與君說。且莫用、輕離別。   </p>   <p>    <b>     <font color=\"#FF6600\">採桑子（雙調）</font>    </b>    <br />    水雲薄薄天同色，竟日清輝。風影輕飛。花發瑤林春未知。    <br />    剡溪不辨沙頭路，粉水平堤。姑射人歸。記得歌聲與舞時。   </p>   <p>    <b>     <font color=\"#FF6600\">御街行（雙調）</font>    </b>    <br />    畫船橫倚煙溪半。春入吳山遍。主人憑客且遲留，程入花溪遠遠。    <br />    數聲蘆葉，兩行霓袖，幾處成離宴。    <br />    紛紛歸騎亭皋晚。風順檣烏轉。古今為別最消魂，因別有情須怨。    <br />    更獨自、盡上高台望，望盡飛雲斷。   </p>   <p>    <b>     <font color=\"#FF6600\">玉聯環（雙調）</font>    </b>    <br />    都人未逐風雲散。願留離宴。不須多愛洛城春，黃花訝、歸來晚。    <br />    葉落灞陵如翦。淚沾歌扇。無由重肯日邊來，上馬便、長安遠。   </p>   <p>    <b>     <font color=\"#FF6600\">玉聯環（雙調）</font>    </b>    <br />    來時露裛衣香潤。彩絛垂鬢。捲簾還喜月相親，把酒更、花相近。    <br />    西去陽關休問。未歌先恨。玉峰山下水長流，流水盡，情無盡。   </p>   <p>    <b>     <font color=\"#FF6600\">武陵春（雙調）</font>    </b>    <br />    秋染青溪天外水，風棹採菱還。波上逢郎密意傳。語近隔叢蓮。    <br />    相看忘卻歸來路，遮日小荷圓。菱蔓雖多不上船。心眼在郎邊。   </p>   <p>    <b>     <font color=\"#FF6600\">定風波（雙調）</font>    </b>    <br />    素藕抽條未放蓮。晚蠶將繭不成眠。若比相思如亂絮。    <br />    何異。兩心俱被暗絲牽。    <br />    暫見欲歸還是恨。莫問。有情誰信道無緣。有似中秋雲外月。    <br />    皎潔。不團圓待幾時圓。   </p>   <p>    <b>     <font color=\"#FF6600\">百媚娘（雙調）</font>    </b>    <br />    珠闕五雲仙子。未省有誰能似。百媚算應天乞與，淨飾艷妝俱美。    <br />    若取次芳華皆可意。何處比桃李。    <br />    蜀被錦紋鋪水。不放彩鴛雙戲。樂事也知存後會，爭奈眼前心裡。    <br />    綠皺小池紅疊砌。花外東風起。   </p>   <p>    <b>     <font color=\"#FF6600\">夢仙鄉（雙調）</font>    </b>    <br />    江東蘇小。夭斜窈窕。都不勝、彩鸞嬌妙。春艷上新妝。肌肉過人香。    <br />    佳樹陰陰池院。華燈繡幔。花月好、可能長見。離取此生緣。無計問天天。   </p>   <p>    <b>     <font color=\"#FF6600\">歸朝歡（雙調）</font>    </b>    <br />    聲轉轆轤聞露井。曉引銀瓶牽素綆。西圓人語夜來風，叢英飄墜紅成徑。    <br />    寶猊煙未冷。蓮台香蠟殘痕凝。等身金，誰能得意，買此好光景。    <br />    粉落輕妝紅玉瑩。月枕橫釵雲墜領。有情無物不雙棲，文禽只合常交頸。    <br />    晝長歡豈定。爭如翻作春宵永。日曈曨，嬌柔懶起，簾押殘花影。   </p>   <p>    <b>     <font color=\"#FF6600\">相思令（雙調）</font>    </b>    <br />    蘋滿溪。柳繞堤。相送行人溪水西。回時隴月低。    <br />    煙霏霏。風淒淒。重倚朱門聽馬嘶。寒鷗相對飛。   </p>   <p>    <b>     <font color=\"#FF6600\">少年遊（雙調）</font>    </b>    <br />    紅葉黃花秋又老，疏雨更西風。山重水遠，雲閒天淡，遊子斷腸中。    <br />    青樓薄倖何時見，細說與、這忡忡。念遠離情，感時愁緒，應解與人同。   </p>   <p>    <b>     <font color=\"#FF6600\">賀聖朝（雙調）</font>    </b>    <br />    淡黃衫子濃妝了。步縷金鞋小。愛來書幌綠窗前，半和嬌笑。    <br />    謝家姊妹，詩名空杳。何曾機巧。爭如奴道，春來情思，亂如芳草。   </p>   <p>    <b>     <font color=\"#FF6600\">生查子（雙調）</font>    </b>    <br />    當初相見時，彼此心蕭灑。近日見人來，卻恁相謾嚇。    <br />    休休休便休，美底教他且。匹似沒伊時，更不思量也。   </p>   <p>    <b>     <font color=\"#FF6600\">夜厭厭（小石調）</font>    </b>    <br />    昨夜小筵歡縱。燭房深、舞鸞歌鳳。酒迷花困共厭厭，倚朱弦、未成歸弄。    <br />    峽雨忽收尋斷夢。依前是、畫樓鐘動。爭拂雕鞍匆匆去，萬千恨、不能相送。   </p>   <p>    <b>     <font color=\"#FF6600\">迎春樂（小石調）</font>    </b>    <br />    城頭畫角催夕宴，憶前時、小樓晚。殘虹數尺雲中斷。愁送目、天涯遠。    <br />    枕清風、停畫扇。逗蠻簟、碧妙零亂。怎生得伊來，今夜裡、銀蟾滿。   </p>   <p>    <b>     <font color=\"#FF6600\">鳳棲梧（小石調）</font>    </b>    <br />    密宴厭厭池館暮。天漢沈沈，借得春光住。紅翠斗為長袖舞。香檀拍過驚鴻翥。    <br />    明日不知花在否。今夜圓蟾，後夜憂風雨。可惜歌雲容易去。東城楊柳東城路。   </p>   <p>    <b>     <font color=\"#FF6600\">雙燕兒（歇指調）</font>    </b>    <br />    榴花簾外飄紅。藕絲罩、小屏風。東山別後，高唐夢短，猶喜相逢。    <br />    幾時再與眠香翠，悔舊歡、何事匆匆。芳心念我，也應那裡，蹙破眉峰。   </p>   <p>    <b>     <font color=\"#FF6600\">卜算子慢（歇指調）</font>    </b>    <br />    溪山別意，煙樹去程，日落採蘋春晚。欲上征鞍，更掩翠簾相眄。    <br />    惜彎彎淺黛長長眼。奈畫閣歡遊，也學狂花亂絮輕散。    <br />    水影橫池館。對靜夜無人，月高雲遠。一餉凝思，兩袖淚痕還滿。    <br />    恨私書、又逐東風斷。縱西北層樓萬尺，望重城那兒。   </p>   <p>    <b>     <font color=\"#FF6600\">更漏子（林鐘商）</font>    </b>    <br />    錦筵紅，羅幕翠。侍宴美人姝麗。十五六，解憐才。勸人深酒杯。    <br />    黛眉長，檀口小。耳畔向人輕道。柳陰曲，是兒家。門前紅杏花。   </p>   <p>    <b>     <font color=\"#FF6600\">更漏子（流杯堂席上作‧林鐘商）</font>    </b>    <br />    相君家，賓宴集。秋葉曉霜紅濕。簾額動，水紋浮。纈花相對流。    <br />    薄霞衣酣酒面。重抱琵琶輕按。回畫撥，抹么弦。一聲飛露蟬。   </p>   <p>    <b>     <font color=\"#FF6600\">南歌子（林鐘商）</font>    </b>    <br />    醉後和衣倒，愁來殢酒醺。困人天氣近清明。盡日厭厭●臉、淺含顰。    <br />    睡覺●●恨，依然月映門。楚天何處覓行雲。唯有暗燈殘漏、伴消魂。   </p>   <p>    <b>     <font color=\"#FF6600\">南歌子（林鐘商）</font>    </b>    <br />    蟬抱高高柳，蓮開淺淺波。倚風疏葉下庭柯。況是不寒不暖、正清和。    <br />    浮世歡會少，勞生怨別多。相逢惜醉顏酡。賴有西園明月、照笙歌。   </p>   <p>    <b>     <font color=\"#FF6600\">南歌子（林鐘商）</font>    </b>    <br />    殘照催行棹，乘春拂去衣。海棠花下醉芳菲。無計少留君住、淚雙垂。    <br />    煙染春江暮，雲藏閣道危。行行聽取杜鵑啼。是妾此時離恨、盡呼伊。   </p>   <p>    <b>     <font color=\"#FF6600\">蝶戀花（林鐘商）</font>    </b>    <br />    臨水人家深宅院。階下殘花，門外斜陽岸。柳舞面塵千萬線。青樓百尺臨天半。    <br />    樓上東風春不淺。十二欄杆，盡日珠簾捲。有個離人凝淚眼。淡煙芳草連雲遠。   </p>   <p>    <b>     <font color=\"#FF6600\">蝶戀花（林鐘商）</font>    </b>    <br />    檻菊愁煙蘭泣露。羅幕輕寒，燕子雙來去。明月不諳離恨苦。斜光到曉穿朱戶。    <br />    昨夜西風雕碧樹。獨上高樓，望盡天涯路。欲寄彩箋兼尺素。山長水闊知何處。   </p>   <p>    <b>     <font color=\"#FF6600\">蝶戀花（林鐘商）</font>    </b>    <br />    綠水波平花爛漫。照影紅妝，步轉垂楊岸。別後深情將為斷。相逢添得人留戀。    <br />    絮軟絲輕無繫絆。煙惹風迎，並入春心亂。和淚語嬌聲又顫。行行盡遠猶回面。   </p>   <p>    <b>     <font color=\"#FF6600\">蝶戀花（林鐘商）</font>    </b>    <br />    移得綠楊栽後院。學舞宮腰，二月青猶短。不比灞陵多送遠。殘絲亂絮東西岸。    <br />    幾葉小眉寒不展。莫唱陽關，真個腸先斷。分付與春休細看。條條儘是離人怨。   </p>   <p>    <b>     <font color=\"#FF6600\">訴衷情（林鐘商）</font>    </b>    <br />    花前月下暫相逢。苦恨阻從容。何況酒醒夢斷，花謝月朦朧。    <br />    花不盡，月無窮。兩心同。此時願作，楊柳千絲，絆惹春風。   </p>   <p>    <b>     <font color=\"#FF6600\">訴衷情（林鐘商）</font>    </b>    <br />    數枝金菊對芙蓉。零落意忡忡。不知多少幽怨，和淚泣東風。    <br />    人散後，月明中。夜寒濃。謝娘愁臥，潘令閒眠，往事何窮。   </p>   <p>    <b>     <font color=\"#FF6600\">木蘭花（邠州作‧林鐘商）</font>    </b>    <br />    青錢貼水萍無數。臨曉西湖春漲雨。泥新輕燕面前飛，風慢落花衣上住。    <br />    紅裙空引煙娥聚。雲月卻能隨馬去。明朝何處上高台，回認玉峰山下路。   </p>   <p>    <b>     <font color=\"#FF6600\">木蘭花（林鐘商）</font>    </b>    <br />    西湖楊柳風流絕。滿樓青春看贈別。牆頭簌簌暗飛花，山外陰陰初落月。    <br />    秦姬穠麗雲梳髮。持酒唱歌留晚發。驪駒應解惱人情，欲出重城嘶不歇。   </p>   <p>    <b>     <font color=\"#FF6600\">木蘭花（林鐘商）</font>    </b>    <br />    樓下雪飛樓上宴。歌咽笙簧聲韻顫。樽前有個好人人，十二欄杆同倚遍。    <br />    簾重不知金屋晚。信馬歸來腸欲斷。多情無奈苦相思，醉眼開時猶似見。   </p>   <p>    <b>     <font color=\"#FF6600\">減字木蘭花（林鐘商）</font>    </b>    <br />    垂螺近額。走上紅裀初趁拍。只恐輕飛。擬倩游絲惹住伊。    <br />    文鴛繡履。去似楊花塵不起。舞徹伊州。頭上宮花顫未休。   </p>   <p>    <b>     <font color=\"#FF6600\">少年遊（井桃‧林鐘商）</font>    </b>    <br />    碎霞浮動曉朦朧。春意與花濃。銀瓶素綆，玉泉金甃，真色浸朝紅。    <br />    花枝人面難常見，青子小叢叢。韶華長在，明年依舊，相與笑春風。   </p>   <p>    <b>     <font color=\"#FF6600\">少年遊（林鐘商）</font>    </b>    <br />    帽簷風細馬蹄塵。常記探花人。露英千樣，粉香無盡，驀地酒初醒。    <br />    探花人向花前老，花上舊時春。行歌聲外，靚妝叢裡，須貴少年身。   </p>   <p>    <b>     <font color=\"#FF6600\">醉落魄（林鐘商）</font>    </b>    <br />    雲輕柳弱。內家髻要新梳掠。生香真色人難學。橫管孤吹，月淡天垂幕。    <br />    朱唇淺破桃花萼。倚樓誰在欄杆角。夜寒手冷羅衣薄。聲入霜林，簌簌驚梅落。   </p>   <p>    <b>     <font color=\"#FF6600\">喜朝天（清暑堂贈蔡君謨‧林鐘商）</font>    </b>    <br />    曉雲開。睨仙館陵虛，步入蓬萊。玉宇瓊甃，對青林近，歸鳥徘徊。    <br />    風月頓消清暑，野色對、江山助詩才。簫鼓宴，璇題寶字，浮動持杯。    <br />    人多送目天際，識渡舟帆小，時見潮回。故國千里，共十萬室，日日春台。    <br />    睢社朝京非遠，正如羹、民口渴鹽梅。佳景在，吳儂還望，分閫重來。   </p>   <p>    <b>     <font color=\"#FF6600\">破陣樂（錢塘‧林鐘商）</font>    </b>    <br />    四堂互映，雙門並麗，龍閣開府。郡美東南第一，望故苑、樓台霏霧。    <br />    垂柳池塘，流泉巷陌，吳歌處處。    <br />    近黃昏，漸更宜良夜，簇簇繁星燈燭，長衢如晝，    <br />    瞑色韶光，幾許粉面，飛甍朱戶。    <br />    和煦。雁齒橋紅，裙腰草綠，雲際寺、林下路。    <br />    酒熟梨花賓客醉，但覺滿山簫鼓。盡朋遊。同民樂，芳菲有主。    <br />    自此歸從泥詔，去指沙堤，南屏水石，西湖風月，好作千騎行春，畫圖寫取。   </p>   <p>    <b>     <font color=\"#FF6600\">菊花新（中呂調）</font>    </b>    <br />    墮髻慵妝來日暮。家在畫橋堤下住。衣緩絳綃垂，瓊樹裊、一枝紅霧。    <br />    院深池靜嬌相妒。粉牆低、樂聲時度。長恐舞筵空，輕化作、彩雲飛去。   </p>   <p>    <b>     <font color=\"#FF6600\">虞美人（中呂調）</font>    </b>    <br />    苕花飛盡汀風定。苕水天搖影。畫船羅綺滿溪春。一曲石城清響、入高雲。    <br />    壺觴昔歲同歌舞。今日無歡侶。南園花少故人稀。月照玉樓依舊、似當時。   </p>   <p>    <b>     <font color=\"#FF6600\">醉紅妝（中呂調）</font>    </b>    <br />    瓊枝玉樹不相饒。薄雲衣、細柳腰。一般妝樣百般嬌。眉眼細、好如描。    <br />    東風搖草百花飄。恨無計、上青條。更起雙歌郎且飲，郎未醉、有金貂。   </p>   <p>    <b>     <font color=\"#FF6600\">天仙子（中呂調）</font>    </b>    <br />    水調數聲持酒聽。午醉醒來愁未醒。送春春去幾時回。    <br />    臨晚鏡。傷流景。往事後期空記省。沙上並禽池上暝。    <br />    雲破月來花弄影。重重簾幕密遮燈，風不定。人初靜。明日落紅應滿徑。   </p>   <p>    <b>     <font color=\"#FF6600\">天仙子（鄭毅夫移青社‧中呂調）</font>    </b>    <br />    持節來時初有雁。十萬人家春已滿。    <br />    龍標名第鳳池身，堂阜遠。江橋晚。一見湖山看未遍。    <br />    障扇欲收歌淚濺。亭下花空羅綺散。    <br />    檣竿漸向望中疏，旗影轉。鼙聲斷。惆悵不如船尾燕。   </p>   <p>    <b>     <font color=\"#FF6600\">菩薩蠻（中呂調）</font>    </b>    <br />    玉人又是匆匆去。馬蹄何處垂楊路。殘日倚樓時。斷魂郎未知。    <br />    欄杆移倚遍。薄倖教人怨。明月卻多情。隨人處處行。   </p>   <p>    <b>     <font color=\"#FF6600\">怨春風（高平調）</font>    </b>    <br />    無由且住。綿綿恨似春蠶緒。見來時餉還須去。月淺燈收。多在偷期處。    <br />    今夜掩妝花下語。明朝芳草東西路。願身不學相思樹。但願羅衣，化作雙飛羽。   </p>   <p>    <b>     <font color=\"#FF6600\">于飛樂令（高平調）</font>    </b>    <br />    寶奩開，菱鑒靜，一掏清蟾。新妝臉、旋學花添。    <br />    蜀紅衫，雙繡蝶，裙縷鶼鶼。尋思前事，小屏風、巧畫江南。    <br />    怎空教、草解宜男。柔桑暗、又過春蠶。    <br />    正陰晴天氣，更暝色相兼。幽期消息，曲房西、碎月篩簾。   </p>   <p>    <b>     <font color=\"#FF6600\">臨江仙（高平調）</font>    </b>    <br />    自古傷心惟遠別，登山臨水遲留。暮塵衰草一番秋。尋常景物，到此盡成愁。    <br />    況與佳人分鳳侶，盈盈粉淚難收。高城深處是青樓。紅塵遠道，明日忍回頭。   </p>   <p>    <b>     <font color=\"#FF6600\">江城子（高平調）</font>    </b>    <br />    鏤牙歌板齒如犀。串珠齊。畫橋西。雜花池院，風幕捲金泥。    <br />    酒入四肢波入鬢、嬌不盡，翠眉低。   </p>   <p>    <b>     <font color=\"#FF6600\">轉聲虞美人（霅上送唐彥猷‧高平調）</font>    </b>    <br />    使君欲醉離亭酒。酒醒離愁轉有。紫禁多時虛右。苕霅留難久。    <br />    一聲歌掩雙羅袖。日落亂山春後。猶有東城煙柳。青蔭長依舊。   </p>   <p>    <b>     <font color=\"#FF6600\">燕歸梁（高平調）</font>    </b>    <br />    去歲中秋玩桂輪。河漢淨無雲，今年江上共瑤樽。都不是、去年人。    <br />    水精宮殿，琉璃台閣，紅翠兩行分。點唇機動秀眉顰。清影外、見微塵。   </p>   <p>    <b>     <font color=\"#FF6600\">燕歸梁（高平調）</font>    </b>    <br />    夜月啼烏促亂弦。江樹遠無煙。缺多圓少奈何天。愁只恐、下關山。    <br />    粉香生潤，衣珠弄彩，人月兩蟬娟。留連殘夜惜餘歡。人月在、又明年。   </p>   <p>    <b>     <font color=\"#FF6600\">定西番（高平調）</font>    </b>    <br />    年少登瀛詞客，飄逸氣，拂晴霓。盡帶江南春色、過長淮。    <br />    一曲艷歌留別，翠蟬搖釵。此後吳姬難見、且徘徊。   </p>   <p>    <b>     <font color=\"#FF6600\">河傳（仙呂調）</font>    </b>    <br />    花暮。春去。都門東路。嘶馬將行。江南江北，十里五里郵亭。幾程程。    <br />    高城望遠看回睇。煙細晚碧空無際。今夜何處，冷落衾幃。欲眠時。   </p>   <p>    <b>     <font color=\"#FF6600\">偷聲木蘭花（仙呂調）</font>    </b>    <br />    雪籠瓊苑梅花瘦。外院重扉聯寶獸。海月新生。上得高樓無奈情。    <br />    簾波不動凝釭小。今夜夜長爭得曉。欲夢高唐。只恐覺來添斷腸。   </p>   <p>    <b>     <font color=\"#FF6600\">偷聲木蘭花（仙呂調）</font>    </b>    <br />    畫橋淺映橫塘路。流水滔滔春共去。目送殘暉。燕子雙高蝶對飛。    <br />    風花將盡持杯送。往事只成清夜夢。莫更登樓。坐想行思已是愁。   </p>   <p>    <b>     <font color=\"#FF6600\">醉桃源（渭州作‧仙呂調）</font>    </b>    <br />    雙花連袂近香猊。歌隨鏤板齊。分明珠索漱煙溪。凝雲定不飛。    <br />    唇破點，齒編犀。春鶯莫亂啼。陽關更在碧峰西。相看翠黛低。   </p>   <p>    <b>     <font color=\"#FF6600\">千秋歲（仙呂調）</font>    </b>    <br />    數聲鶗鷢。又報芳菲歇。惜春更把殘紅折。    <br />    雨輕風色暴，梅子青時節。永豐柳，無人盡日飛花雪。    <br />    莫把么弦撥。怨極弦能說。天不老，情難絕。    <br />    心似雙絲網，中有千千結。夜過也，東窗未白凝殘月。   </p>   <p>    <b>     <font color=\"#FF6600\">天仙子（別渝州‧仙呂調）</font>    </b>    <br />    醉笑相逢能幾度。為報江頭春且住。    <br />    主人今日是行人，紅袖舞。清歌女。憑仗東風教點取。    <br />    三月柳枝柔似縷。落絮盡飛還戀樹。    <br />    有情寧不憶西園，鶯解語。花無數。應訝使君何處去。   </p>   <p>    <b>     <font color=\"#FF6600\">漁家傲（和程公辟贈別‧般涉調）</font>    </b>    <br />    巴子城頭青草暮。巴山重疊相逢處。燕子占巢花脫樹。杯且舉。瞿塘水闊舟難渡。    <br />    天外吳門清霅路。君家正在吳門住。贈我柳枝情幾許。春滿縷。為君將入江南去。   </p>   <p>    <b>     <font color=\"#FF6600\">天仙子（觀舞‧般涉調）</font>    </b>    <br />    十歲手如芽子筍。固愛弄妝偷傅粉。    <br />    金蕉並為舞時空，紅臉嫩。輕衣褪。春重日濃花覺困。    <br />    斜雁軋弦隨步趁。小鳳累珠光繞鬢。    <br />    密教持履恐仙飛，催拍緊。驚鴻奔。風袂飄颻無定准。   </p>   <p>    <b>     <font color=\"#FF6600\">天仙子（公擇將行‧般涉調）</font>    </b>    <br />    坐治吳州成樂土。詔卷風飛來聖語。    <br />    親輿乞得便藩歸，瑤席主。杯休數。清夜為君歌白苧。    <br />    花接舊枝新蕊吐。造化不知人有助。    <br />    看花歲歲比甘棠，嘉月暮。東門路。只恐帶將春色去。   </p>   <p>    <b>     <font color=\"#FF6600\">南鄉子（送客過餘溪，聽天隱二玉鼓胡琴‧般涉調）</font>    </b>    <br />    相並細腰身。時樣宮妝一樣新。曲項胡琴魚尾撥，離人。入寒弦聲水上聞。    <br />    天碧染衣巾。血色輕羅碎摺裙。百卉已隨霜女妒，東君。暗折雙花借小春。   </p>   <p>    <b>     <font color=\"#FF6600\">少年遊（渝州席上和韻‧般涉調）</font>    </b>    <br />    聽歌持酒且休行。雲樹幾程程。眼看簷牙，手搓花蕊，未必兩無情。    <br />    拓夫灘上聞新雁，離袖掩盈盈。此恨無窮，遠如江水，東去幾時平。   </p>   <p>    <b>     <font color=\"#FF6600\">定風波令（般涉調）</font>    </b>    <br />    碧玉篦扶墜髻雲。鶯黃衫子退紅裙。妝樣巧將花草競。    <br />    相並。要教人意勝於春。    <br />    酒眼茸茸香拂面。乍見。丹青寧似鏡中真。自是有情偏小小。    <br />    向道。江東誰信更無人。   </p>   <p>    <b>     <font color=\"#FF6600\">定風波令（次子瞻韻送元素內翰‧般涉調）</font>    </b>    <br />    浴殿詞臣亦議兵。禁中頗牧黨羌平。詔卷促歸難自緩。    <br />    溪館。彩花千數酒泉情。    <br />    春草未青秋葉暮。乍去。一家行色萬家情。可恨黃鶯相識晚。    <br />    望斷。湖邊亭上不聞聲。   </p>   <p>    <b>     <font color=\"#FF6600\">定風波令（再次韻送子瞻‧般涉調）</font>    </b>    <br />    談辨才疏堂上兵。畫船齊岸暗潮平。萬乘靴袍曾好問。    <br />    須信。文章傳口齒牙清。    <br />    三百寺應遊未遍。乍算。湖山風物豈無情。不獨渠丘歌叔度。    <br />    行路。吳謠終日有餘聲。   </p>   <p>    <b>     <font color=\"#FF6600\">定風波令（李公擇二學士、陳令舉賢良‧般涉調）</font>    </b>    <br />    西閣名臣奉詔行。南床吏部錦衣榮。中有瀛仙賓與主。相遇。平津選首更神清。    <br />    溪上玉樓同宴喜。歡醉。對堤杯葉惜秋英。    <br />    盡道賢人聚吳分。試問。也應旁有老人星。   </p>   <p>    <b>     <font color=\"#FF6600\">木蘭花（般涉調）</font>    </b>    <br />    人意共憐花月滿。花好月圓人又散。歡情去逐遠雲空，往事過如幽夢斷。    <br />    草樹爭春紅影亂。一唱雞聲千萬怨。任教遲日更添長，能得幾時抬眼看。   </p>   <p>    <b>     <font color=\"#FF6600\">木蘭花（和孫公素別安陸‧般涉調）</font>    </b>    <br />    相離徒有相逢夢。門外馬蹄塵已動。怨歌留待醉時聽，遠目不堪空際送。    <br />    今宵風月知誰共。聲咽琵琶槽上鳳。人生無物比多情，江水不深山不重。   </p>   <p>    <b>     <font color=\"#FF6600\">木蘭花（晏觀文畫堂席上‧般涉調）</font>    </b>    <br />    檀槽碎響金絲撥。露濕潯陽江上月。不知商婦為誰愁，一曲行人留晚發。    <br />    畫堂花入新聲別。紅蕊調高彈未徹。暗將深意語膠弦，長願弦絲無斷絕。   </p>   <p>    <b>     <font color=\"#FF6600\">木蘭花（送張中行‧般涉調）</font>    </b>    <br />    插花勸酒鹽橋館。召節促行龍闕遠。吳船漸起晚潮生。蠻榼未空寒日短。    <br />    慶門奕世隆宸眷。歸到月陂梅已綻。有情願寄向南枝，圖得洛陽春色看。   </p>   <p>    <b>     <font color=\"#FF6600\">木蘭花（南園花正盛，復為此詞以寄意‧般涉調）</font>    </b>    <br />    去年春入芳菲國。青蕊如梅終忍摘。欄邊徒欲說想思，綠蠟密緘朱粉飾。    <br />    歸來故苑重尋覓。花滿舊枝心更惜。鴛鴦從小自相雙，若不多情頭不白。   </p>   <p>    <b>     <font color=\"#FF6600\">木蘭花（乙卯吳興寒食‧般涉調）</font>    </b>    <br />    龍頭舴艋吳兒競。筍柱鞦韆遊女並。芳洲拾翠暮忘歸，秀野踏青來不定。    <br />    行雲去後遙山暝。已放笙歌池院靜。中庭月色正清明，無數楊花過無影。   </p>   <p>    <b>     <font color=\"#FF6600\">木蘭花（席上贈同邵二生‧般涉調）</font>    </b>    <br />    輕牙低掌隨聲聽。合調破空雲自凝。姝娘翠黛有人描，瓊女分鬟待誰並。    <br />    弄妝俱學閒心性。固向鸞台同照影。雙頭蓮子一時花，天碧秋池水如鏡。   </p>   <p>    <b>     <font color=\"#FF6600\">傾杯（吳興‧般涉調）</font>    </b>    <br />    橫塘水靜，花窺影、孤城轉。浮玉無塵，五亭爭景，畫橋對起，垂虹不斷。    <br />    愛溪上瓊樓，憑雕欄、久●飛雲遠。人在虛空，月生溟海，寒漁夜泛，游鱗可辨。    <br />    正是草長蘋老，江南地暖。汀洲日晚。更茶山、已過清明，風雨暴千巖、啼鳥怨。    <br />    芳菲故苑。深紅盡、綠葉陰濃。青子枝頭滿。史君莫放尋春緩。   </p>   <p>    <b>     <font color=\"#FF6600\">傾杯（青瀾堂席上有感‧般涉調）</font>    </b>    <br />    飛雲過盡，明河淺、天無畔。草色棲螢，霜華清暑，輕颸弄袂，澄瀾拍岸。    <br />    宴玉塵談賓，倚瓊枝、秀挹雕觴滿。午夜中秋，十分圓月，香槽撥鳳，朱弦軋雁。    <br />    正是欲醒還醉，臨空悵遠。壺更疊換。對東西、數里回塘，恨零落芙蓉、春不管。    <br />    籠燈待散。誰知道、座有離人，目斷雙歌伴。煙江艇子歸來晚。   </p>   <p>    <b>     <font color=\"#FF6600\">離亭宴（公擇別吳興‧般涉調）</font>    </b>    <br />    捧黃封詔卷。隨處是、離亭別宴。紅翠成輪歌未遍。已恨野橋風便。    <br />    此去濟南非久，惟有鳳池鸞殿。    <br />    三月花飛幾片。又減卻、芳菲過半。千里恩深雲海淺。    <br />    民愛比、春流不斷。更上玉樓西，歸雁與、征帆共遠。   </p>   <p>    <b>     <font color=\"#FF6600\">沁園春（寄都城趙閱道‧般涉調）</font>    </b>    <br />    心膂良臣，帷幄元勳，左右萬幾。暫武林分閫，東南外翰，錦衣鄉社，未滿瓜時。    <br />    易鎮梧台，宣條期歲，又西指夷橋千騎移。珠灘上，喜甘棠翠蔭，依舊春暉。    <br />    須知。繫國安危。料節召、還趨浴鳳池。    <br />    且代工施化，持鈞播澤，置盂天下，此外何思。    <br />    素卷書名，赤松遊道，飆馭雲軿仙可期。湖山美，有啼猿唳鶴，相望東歸。   </p>   <p>    <b>     <font color=\"#FF6600\">感皇恩（徐鐸狀元‧般涉調）</font>    </b>    <br />    延壽芸香七世孫。華軒承大對，見經綸。溟魚一息化天津。    <br />    袍如草，三百騎，從清塵。    <br />    玉樹瑩風神。同時棠棣萼，一家春。十年身是鳳池人。蓬萊閣，黃閣主，遲談賓。   </p>   <p>    <b>     <font color=\"#FF6600\">憶秦娥（般涉調）</font>    </b>    <br />    參差竹。吹斷相思曲。情不足，西北有樓窮遠目。    <br />    憶苕溪、寒影透清玉。秋雁南飛速。菰草綠。應下溪頭沙上宿。   </p>   <p>    <b>     <font color=\"#FF6600\">繫裙腰（般涉調）</font>    </b>    <br />    惜霜蟾照夜雲天。朦朧影、畫勾欄。人情縱似長情月，算一年年。又能得、幾番圓。    <br />    欲寄西江題葉字，流不到、五亭前。東池始有荷新綠，尚小如錢。問何日藕、幾時蓮。   </p>   <p>    <b>     <font color=\"#FF6600\">清平樂（般涉調）</font>    </b>    <br />    青袍如草。得意還年少。馬躍綠螭金絡腦。寒食乍臨新曉。    <br />    曲池斜度鸞橋。西園一片笙簫。自欲勝留春住，風花無奈飄飄。   </p>   <p>    <b>     <font color=\"#FF6600\">偷聲木蘭花（般涉調）</font>    </b>    <br />    曾居別乘康吳俗。民到於今歌不足。驪馭征鞭。一去東風十二年。    <br />    重來卻擁諸侯騎。寶帶垂魚金照地。和氣融人。清霅千家日日春。   </p>   <p>    <b>     <font color=\"#FF6600\">菩薩蠻（般涉調）</font>    </b>    <br />    佳人學得平陽曲。纖纖玉筍橫孤竹。一弄入雲聲。海門江月清。    <br />    髻搖金鈿落。惜恐櫻唇薄。聽罷已依依。莫吹楊柳枝。   </p>   <p>    <b>     <font color=\"#FF6600\">菩薩蠻（般涉調）</font>    </b>    <br />    藕絲衫翦猩紅窄。衫輕不礙瓊膚白。縵鬢小橫波。花樓東是家。    <br />    上湖閒蕩槳。粉艷芙蓉樣。湖水亦多情。照妝天底清。   </p>   <p>    <b>     <font color=\"#FF6600\">菩薩蠻（七夕‧般涉調）</font>    </b>    <br />    牛星織女年年別。分明不及人間物。匹鳥少孤飛。斷沙猶並棲。    <br />    洗車昏雨過。缺月雲中墮。斜漢曉依依。暗蛩還促機。   </p>   <p>    <b>     <font color=\"#FF6600\">菩薩蠻（七夕‧般涉調）</font>    </b>    <br />    雙針競引雙絲縷。家家盡道迎牛女。不見渡河時。空聞烏鵲飛。    <br />    西南低片月。應恐雲梳髮。寄語問星津。誰為得巧人。   </p>   <p>    <b>     <font color=\"#FF6600\">慶春澤（般涉調）</font>    </b>    <br />    飛閣危橋相倚。人獨立東風，滿衣輕絮。    <br />    還記憶江南，如今天氣。正白蘋花，繞堤漲流水。    <br />    寒梅落盡誰寄。方春意無窮，青空千里。    <br />    愁草樹依依，關城初閉。對月黃昏，角聲傍煙起。   </p>   <p>    <b>     <font color=\"#FF6600\">慶春澤（與善歌者‧般涉調）</font>    </b>    <br />    艷色不須妝樣。風韻好天真，畫毫難上。    <br />    花影灩金樽，酒泉生浪。鎮欲留春，傍花為春唱。    <br />    銀塘玉字空曠。冰齒映輕唇，蕊紅新放。    <br />    聲宛轉，疑隨煙香悠揚。對暮林靜，寥寥振清響。   </p>   <p>    <b>     <font color=\"#FF6600\">玉聯環（般涉調）</font>    </b>    <br />    南園已恨歸來晚。芳菲滿眼。春工偏上好花多，疑不向、空枝暖。    <br />    惜恐紅雲易散。叢叢乍遍。當時猶有蕊如梅，問幾日上、東風綻。   </p>   <p>    <b>     <font color=\"#FF6600\">玉樹後庭花（上元‧般涉調）</font>    </b>    <br />    華燈火樹紅相鬥。往來如晝。橋河水白天青，訝別生星斗。    <br />    落梅穠李還依舊。寶釵沽酒。曉蟾殘漏心情，恨雕鞍歸後。   </p>   <p>    <b>     <font color=\"#FF6600\">玉樹後庭花（般涉調）</font>    </b>    <br />    寶床香重春眠覺。    <a target=\"_blank\" href=\"http://140.111.1.40/yitic/frc/frc17171.htm\">●</a>窗難曉。新聲麗色千人，歌後庭清妙。    <br />    青驄一騎來飛鳥。靚妝難好。至今落日寒蟾，照台城秋草。   </p>   <p>    <b>     <font color=\"#FF6600\">卜算子（般涉調）</font>    </b>    <br />    夢短寒夜長，坐待清霜曉。臨鏡無人為整妝，但自學、孤鸞照。    <br />    樓台紅樹杪。風月依前好。江水東流郎在西，問尺素、何由到。   </p>   <p>    <b>     <font color=\"#FF6600\">雙韻子（般涉調）</font>    </b>    <br />    鳴鞘電過曉闈靜。斂龍旂風定。鳳樓遠出霏煙，聞笑語、中天迥。    <br />    清光近。歡聲竟。鴛鴦集、仙花斗影。更聞席曲瑤山，升瑞日、春宮永。   </p>   <p>    <b>     <font color=\"#FF6600\">鵲橋仙（般涉調）</font>    </b>    <br />    星橋火樹，長安一夜，開遍紅蓮萬蕊。綺羅能借月中春，風露細、天清似水。    <br />    重城閉月，青樓誇樂，人在銀潢影裡。畫屏期約近收燈，歸步急、雙鴛欲起。   </p>   <p>    <b>     <font color=\"#FF6600\">醉垂鞭（錢塘送祖擇之‧般涉調）</font>    </b>    <br />    酒面灩金魚。吳娃唱。吳潮上。玉殿白麻書。待君歸後除。    <br />    勾留風月好。平湖曉。翠峰孤。此景出關無。西州空畫圖。   </p>   <p>    <b>     <font color=\"#FF6600\">定西番（般涉調）</font>    </b>    <br />    秀眼謾生千媚，釵玉重，髻雲低。寂寂挹妝羞淚，怨分攜。    <br />    鴛帳願從今夜，夢長連曉雞。小逐畫船風月，渡江西。   </p>   <p>    <b>     <font color=\"#FF6600\">定西番（執胡琴者九人‧般涉調）</font>    </b>    <br />    焊撥紫槽金襯，雙秀萼，兩回鸞。齊學漢宮妝樣，競嬋娟。    <br />    三十六弦蟬鬧，小弦蜂作團。聽盡昭君幽怨，莫重彈。   </p>   <p>    <b>     <font color=\"#FF6600\">望江南（與龍靚‧般涉調）</font>    </b>    <br />    青樓宴，靚女薦瑤杯。一曲白雲江月滿，際天拖練夜潮來。人物誤瑤台。    <br />    醺醺酒，拂拂上雙腮。媚臉已非朱淡粉，香紅全勝雪籠梅。標格外塵埃。   </p>   <p>    <b>     <font color=\"#FF6600\">少年遊慢（般涉調）</font>    </b>    <br />    春城三二月。禁柳飄綿未歇。仙篽生香，輕雲凝紫，臨層闕歌掌明珠滑。    <br />    酒臉紅霞發。華省名高，少年得意時節。    <br />    畫刻三題徹。梯漢同登蟾窟。玉殿初宣，銀袍齊脫，生仙骨。    <br />    花探都門曉，馬躍芳衢闊。宴罷東風，鞭梢一行飛雪。   </p>   <p>    <b>     <font color=\"#FF6600\">翦牡丹（舟中聞雙琵琶‧般涉調）</font>    </b>    <br />    野綠連空，天青垂水，素色溶漾都淨。柔柳搖搖，墜輕絮無影。    <br />    汀洲日落人歸，修巾薄袂，擷香拾翠相競。如爭凌波，泊煙渚春暝。    <br />    彩絛朱索新整。宿繡屏、畫船風定。金鳳響雙槽，彈出今古幽思誰省。    <br />    玉盤大小亂珠迸。酒上妝面，花艷媚相並。重聽。盡漢妃一曲，江空月靜。   </p>   <p>    <b>     <font color=\"#FF6600\">畫堂春（般涉調）</font>    </b>    <br />    外潮蓮子長參差。霽山青處鷗飛。水天溶漾畫橈遲。人影鑒中移。    <br />    桃葉淺聲雙唱，杏紅深色輕衣。小荷障面避斜暉。分得翠陰歸。   </p>   <p>    <b>     <font color=\"#FF6600\">芳草渡（般涉調）</font>    </b>    <br />    雙門曉鎖響朱扉。千騎擁、萬人隨。風烏弄影畫船移。    <br />    歌時淚，和別怨，作秋悲。    <br />    寒潮小，渡淮遲。吳越路、漸天涯。宋王台上為相思。    <br />    江雲下，日西盡，雁南飛。   </p>   <p>    <b>     <font color=\"#FF6600\">芳草渡（般涉調）</font>    </b>    <br />    主人宴客玉樓西。風飄雪、忽雰霏。唐昌花蕊漸平枝。    <br />    浮光裡，寒聲聚，隊禽棲。    <br />    驚曉日，喜春遲。野橋時伴梅飛。山明日遠霽雲披。    <br />    溪上月，堂下水，並春暉。   </p>   <p>    <b>     <font color=\"#FF6600\">御街行（般涉調）</font>    </b>    <br />    夭非花艷輕非霧。來夜半、天明去。來如春夢不多時，去似朝雲何處。    <br />    遠雞棲燕，落星沈月，紞紞城頭鼓。    <br />    參差漸辨西池樹。珠閣斜開戶。綠苔深徑少人行，苔上屐痕無數。    <br />    餘香遺粉，剩衾閒枕，天把多情付。   </p>   <p>    <b>     <font color=\"#FF6600\">蘇幕遮（般涉調）</font>    </b>    <br />    柳飛綿，花實少。鏤板音清，淺發江南調。    <br />    斜日兩竿留碧影。馬足重重，又近青門道。    <br />    去塵濃，人散了。回首旗亭，漸漸紅裳小。    <br />    莫訝安仁頭白早。天若有情，天也終須老。   </p>   <p>    <b>     <font color=\"#FF6600\">武陵春（般涉調）</font>    </b>    <br />    每見韶娘梳鬢好，釵燕傍雲飛。誰掬彤霞露染衣。●玉透柔肌。    <br />    梅花瘦雪梨花雨，心眼未芳菲。看著嬌妝聽柳枝。人意覺春歸。   </p>   <p>    <b>     <font color=\"#FF6600\">醉落魄（吳興莘老席上‧般涉調）</font>    </b>    <br />    山圍畫障。風溪弄月清深漾。玉樓苕館人相望。下若醲醅，競欲金釵當。    <br />    使君勸醉青娥唱。分明仙曲雲中響。南園百卉千家賞。和氣兼春，不獨花枝上。   </p>   <p>    <b>     <font color=\"#FF6600\">長相思（潮溝在金陵上元之西‧般涉調）</font>    </b>    <br />    粉艷明。秋水盈。柳樣纖柔花樣輕。笑前雙靨生。    <br />    寒江平。江櫓鳴。誰道潮溝非遠行。回頭千里情。   </p>   <p>    <b>     <font color=\"#FF6600\">更漏子（般涉調）</font>    </b>    <br />    杜陵春，秦樹晚。傷別更堪臨遠。南去信，欲憑誰。歸鴻多北歸。    <br />    小桃枝，紅蓓發。今夜昔時風月。休苦意，說相思。少情人不知。   </p>   <p>    <b>     <font color=\"#FF6600\">浣溪沙（般涉調）</font>    </b>    <br />    樓倚春江百尺高。煙中還未見歸橈。幾時期信似江潮。    <br />    花片片飛風弄蝶，柳陰陰下水平橋。日長才過又今宵。   </p>   <p>    <b>     <font color=\"#FF6600\">醉桃源（般涉調）</font>    </b>    <br />    仙郎何日是來期。無心雲勝伊。行雲猶解傍山飛。郎行去不歸。    <br />    強勻畫，又芳菲。春深輕薄衣。桃花無語伴相思。陰陰月上時。   </p>   <p>    <b>     <font color=\"#FF6600\">行香子（般涉調）</font>    </b>    <br />    舞雪歌雲。閒淡妝勻。藍溪水、深染輕裙。酒香醺臉，粉色生春。    <br />    更巧談話，美情性，好精神。    <br />    江空無畔，凌波何處，月橋邊、青柳朱門。斷鐘殘角，又送黃昏。    <br />    奈心中事，眼中淚，意中人。   </p>   <p>    <b>     <font color=\"#FF6600\">熙州慢（贈述古‧般涉調）</font>    </b>    <br />    武林鄉，佔第一湖山，詠畫爭巧。鷲石飛來，倚翠樓煙靄，清猿啼曉。    <br />    況值禁垣師帥，惠政流入歡謠。朝暮萬景，寒潮弄月，亂峰回照。    <br />    天使尋春不早。並行樂，免有花愁花笑。持酒更聽，紅兒肉聲長調。    <br />    瀟湘故人未歸，但目送遊雲孤鳥。際天杪。離情盡寄芳草。   </p>   <p>    <b>     <font color=\"#FF6600\">虞美人（述古移南郡‧般涉調）</font>    </b>    <br />    恩如明月家家到。無處無清照。一帆秋色共雲遙。眼力不知人遠、上江橋。    <br />    願君書札來雙鯉。古汴東流水。宋王台畔楚宮西。正是節趣歸路、近沙堤。   </p>   <p>    <b>     <font color=\"#FF6600\">泛青苕（正月十四日與公擇吳興泛舟）</font>    </b>    <br />    綠淨無痕，過曉霽清苕，鏡裡遊人。紅柱巧，彩船穩，當筵主、秘館詞臣。    <br />    吳娃勸飲韓娥唱，競艷容、左右皆春。學為行雨，傍畫槳，從教水濺羅裙。    <br />    溪煙混月黃昏。漸樓台上下，火影星分。    <br />    飛檻倚，斗牛近，響簫鼓、遠破重雲、歸軒未至千家待，掩半妝、翠箔朱門。    <br />    衣香拂面，扶醉卸簪花，滿袖餘熅。   </p>   <p>    <b>     <font color=\"#FF6600\">惜瓊花</font>    </b>    <br />    汀蘋白。苕水碧。每逢花駐樂，隨處歡席。    <br />    別時攜手看春色。螢火而今，飛破秋夕。    <br />    旱河流，如帶窄。任身輕似葉，何計歸得。    <br />    斷雲孤鶩青山極。樓上徘徊，無盡相憶。   </p>   <p>    <b>     <font color=\"#FF6600\">河滿子（陪杭守泛湖夜歸）</font>    </b>    <br />    溪女送花隨處，沙鷗避樂分行。遊舸已如圖障裡，小屏猶畫瀟湘。    <br />    人面新生酒艷，日痕更欲春長。    <br />    衣上交枝斗色，釵頭比翼相雙。片段落霞明水底，風紋時動妝光。    <br />    賓從夜歸無月，千燈萬火河塘。   </p>   <p>    <b>     <font color=\"#FF6600\">勸金船（流杯堂唱和翰林主人元素自撰腔）</font>    </b>    <br />    流泉宛轉雙開竇。帶染輕紗皺。何人暗得金船酒。擁羅綺前後。    <br />    綠定見花影，並照與、艷妝爭秀。行盡曲名，休更再歌楊柳。    <br />    光生飛動搖瓊甃。隔障笙簫奏。須知短景歡無足，又還過清晝。    <br />    翰圖遲歸來，傳騎恨、留住難久。異日鳳凰池上，為誰思舊。   </p>   <p>    <b>     <font color=\"#FF6600\">慶同天（即怨王孫）</font>    </b>    <br />    海宇，稱慶。復生元聖。風入南薰。拜恩遙闕，衣上曉色猶春。望堯雲。    <br />    遊鈞廣樂人疑夢。仙聲共。日轉旗光動。無疆帝算，何獨待祝華封。與天同。   </p>   <p>    <b>     <font color=\"#FF6600\">江城子</font>    </b>    <br />    小圓珠串靜慵拈。夜厭厭。下重簾。曲屏斜燭，心事入眉尖。    <br />    金字半開香穗小，愁不寐，恨西蟾。   </p>   <p>    <b>     <font color=\"#FF6600\">雨中花令（贈胡楚草）</font>    </b>    <br />    近鬢彩鈿雲雁細。好客艷、花枝爭媚。學雙燕、同棲還並翅。我合著、你難分離。    <br />    這佛面、前生應佈施。你更看、蛾眉下秋水。    <br />    似賽九底、見他三五二。正悶裡、也須歡喜。   </p>   <p>    <b>     <font color=\"#FF6600\">漢宮春（蠟梅）</font>    </b>    <br />    紅粉苔牆。透新春消息，梅粉先芳。奇葩異卉，漢家宮額塗黃。    <br />    何人斗巧，運紫檀、翦出蜂房。應為是、中央正色，東君別與清香。    <br />    仙姿自稱霓裳。更孤標俊格，非雪凌霜。黃昏院落，為誰密解羅囊。    <br />    銀瓶注水，浸數枝、小閣幽窗。春睡起，纖條在手，厭厭宿酒殘妝。   </p>   <p>    <b>     <font color=\"#FF6600\">青門引（春思）</font>    </b>    <br />    乍暖還輕冷。風雨晚來方定。庭軒寂寞近清明，殘花中酒，又是去年病。    <br />    樓頭畫角風吹醒。入夜重門靜。那堪更被明月，隔牆送過鞦韆影。   </p>   <p>    <b>     <font color=\"#FF6600\">滿江紅（初春）</font>    </b>    <br />    飄盡寒梅，笑粉蝶遊蜂未覺。漸迤邐、水明山秀，暖生簾幕。    <br />    過雨小桃紅未透，舞煙新柳青猶弱。記畫橋深處水邊亭，曾偷約。    <br />    多少恨，今猶昨。愁和悶，都忘卻。拚從前爛醉，被花迷著。    <br />    晴鴿試鈴風力軟，雛鶯弄舌春寒薄。但只愁、錦繡鬧妝時，東風惡。   </p>   <p>    <b>     <font color=\"#FF6600\">塞垣春（寄子山）</font>    </b>    <br />    野樹秋聲滿。對雨壁、風燈亂、雲低翠帳，煙銷素被，簽動重幔。    <br />    甚客懷、先自無消遣。更籬落、秋蟲歎。歎樊川、風流減。舊歡難得重見。    <br />    停酒說揚州，平山月、應照棋觀。綠綺為誰彈，空傳廣陵散。    <br />    但光紗短帽，窄袖輕衫，猶記竹西庭院。老鶴何時去，認瓊花一面。   </p>   <p>    <b>     <font color=\"#FF6600\">西江月</font>    </b>    <br />    肅肅秺侯清慎，溫溫契苾知詩。能推測隱救民饑，況乃義方教子。    <br />    憲府兩飛鶚薦，士林竟賦懷辭。天門正美可前知，入侍鉤天從此。   </p>   <p>    <b>     <font color=\"#FF6600\">浪淘沙</font>    </b>    <br />    腸斷送韶華。為惜楊花。雪球搖曳逐風斜。容易著人容易去，飛過誰家。    <br />    聚散苦咨嗟。無計留他。行人灑淚滴流霞。今日畫堂歌舞地，明日天涯。   </p>   <p>    <b>     <font color=\"#FF6600\">望江南（閨情）</font>    </b>    <br />    香閨內、空自想佳期。獨步花陰情緒亂，謾將珠淚兩行垂。勝會在何時。    <br />    厭厭病，此夕最難持。一點芳心無託處，荼蘼架上月遲遲。惆悵有誰知。   </p>   <p>    <b>     <font color=\"#FF6600\">碧牡丹（晏同叔出姬）</font>    </b>    <br />    步帳搖紅綺。曉月墮，沈煙砌。緩板香檀，唱徹伊家新制。    <br />    怨入眉頭，斂黛峰橫翠。芭蕉寒，雨聲碎。    <br />    鏡華翳。閒照孤鸞戲。思量去時容易。鈿盒瑤釵，至今冷落輕棄。    <br />    望極藍橋，但暮雲千里。幾重山，幾重水。   </p>   <p>    <b>     <font color=\"#FF6600\">山亭宴（湖亭宴別）</font>    </b>    <br />    碧波落日寒煙聚，望遙山、迷離紅樹。小艇載人來，約樽酒、商量歧路。    <br />    衰柳斷橋西，共攜手、攀條無語。水際見鷖鳧，一對對、眠沙漵。    <br />    西陵松柏青如故。翦煙花、幽蘭啼露。油壁間花驄，那禁得、風吹細雨。    <br />    饒他此後更思量，總莫似、當筵情緒。鏡面綠波平，照幾度、人來去。    <br />   </p>   <p>    <br />   </p>  </center> "}