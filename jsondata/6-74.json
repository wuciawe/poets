{"id":"6-74","content":"   <div align=\"center\">   <span class=\"style3\">呂岩</span>  </div>  <p align=\"center\">（798～？）字洞賓，號純陽子。唐代京兆人。咸通舉進士，曾兩為縣令。   <br />   值黃巢起義，攜家入終南山學道，不知所終。  </p>  <p align=\"center\">   <span class=\"style1\">呈鍾離雲房</span>   <br />   生在儒家遇太平，懸纓重滯布衣輕。誰能世上爭名利，臣事玉皇歸上清。  </p>  <p align=\"center\">   <span class=\"style1\">獻鄭思遠施真人二仙</span>   <br />   萬劫千生到此生，此生身始覺飛輕。拋家別國雲山外，煉魄全魂日月精。   <br />   比見至人論九鼎，欲窮大藥訪三清。如今獲遇真仙面，紫府仙扉得姓名。  </p>  <p align=\"center\">   <span class=\"style1\">得火龍真人劍法</span>   <br />   昔年曾遇火龍君，一劍相傳伴此身。天地山河從結沫，星辰日月任停輪。   <br />   須知本性綿多劫，空向人間歷萬春。昨夜鍾離傳一語，六天宮殿欲成塵。  </p>  <p align=\"center\">   <span class=\"style1\">七言</span>   <br />   周行獨力出群倫，默默昏昏亙古存。無象無形潛造化，有門有戶在乾坤。   <br />   色非色際誰窮處，空不空中自得根。此道非從它外得，千言萬語謾評論。  </p>  <p align=\"center\">通靈一顆正金丹，不在天涯地角安。討論窮經深莫究，登山臨水杳無看。   <br />   光明暗寄希夷頂，赫赤高居混沌端。舉世若能知所寓，超凡入聖弗為難。  </p>  <p align=\"center\">落魄紅塵四十春，無為無事信天真。生涯只在乾坤鼎，活計惟憑日月輪。   <br />   八卦氣中潛至寶，五行光裡隱元神。桑田改變依然在，永作人間出世人。  </p>  <p align=\"center\">獨處乾坤萬象中，從頭歷歷運元功。縱橫北斗心機大，顛倒南辰膽氣雄。   <br />   鬼哭神號金鼎結，雞飛犬化玉爐空。如何俗士尋常覓，不達希夷不可窮。  </p>  <p align=\"center\">誰信華池路最深，非遐非邇奧難尋。九年採煉如紅玉，一日圓成似紫金。   <br />   得了永祛寒暑逼，服之應免死生侵。勸君門外修身者，端念思惟此道心。  </p>  <p align=\"center\">水府尋鉛合火鉛，黑紅紅黑又玄玄。氣中生氣肌膚換，精裡含精性命專。   <br />   藥返便為真道士，丹還本是聖胎仙。出神入定虛華語，徒費功夫萬萬年。  </p>  <p align=\"center\">九鼎烹煎九轉砂，區分時節更無差。精神氣血歸三要，南北東西共一家。   <br />   天地變通飛白雪，陰陽和合產金花。終期鳳詔空中降，跨虎騎龍謁紫霞。  </p>  <p align=\"center\">憑君子後午前看，一脈天津在脊端。金闕內藏玄谷子，玉池中坐太和官。   <br />   只將至妙三周火，煉出通靈九轉丹。直指幾多求道者，行藏莫離虎龍灘。  </p>  <p align=\"center\">返本還元道氣平，虛非形質轉分明。水中白雪微微結，火裡金蓮漸漸生。   <br />   聖汞論時非有體，真鉛窮看亦無名。吾今為報修行者，莫向燒金問至精。  </p>  <p align=\"center\">安排鼎灶煉玄根，進退須明卯酉門。繞電奔雲飛日月，驅龍走虎出乾坤。   <br />   一丸因與紅顏駐，九轉能燒白髮痕。此道幽微知者少，茫茫塵世與誰論。  </p>  <p align=\"center\">醍醐一盞詩一篇，暮醉朝吟不記年。乾馬屢來遊九地，坤牛時駕出三天。   <br />   白龜窟裡夫妻會，青鳳巢中子母圓。提挈靈童山上望，重重疊疊是金錢。  </p>  <p align=\"center\">認得東西木與金，自然爐鼎虎龍吟。但隨天地明消息，方識陰陽有信音。   <br />   左掌南辰攀鶴羽，右擎北極剖龜心。神仙親口留斯旨，何用區區向外尋。  </p>  <p align=\"center\">一本天機深更深，徒言萬劫與千金。三冬大熱玄中火，六月霜寒表外陰。   <br />   金為浮來方見性，木因沈後始知心。五行顛倒堪消息，返本還元在己尋。  </p>  <p align=\"center\">虎將龍軍氣宇雄，佩符持甲去匆匆。鋪排劍戟奔如電，羅列旌旗疾似風。   <br />   活捉三屍焚鬼窟，生禽六賊破魔宮。河清海晏乾坤淨，世世安居道德中。  </p>  <p align=\"center\">我家勤種我家田，內有靈苗活萬年。花似黃金苞不大，子如白玉顆皆圓。   <br />   栽培全賴中宮土，灌溉須憑上谷泉。直候九年功滿日，和根拔入大羅天。  </p>  <p align=\"center\">尋常學道說黃芽，萬水千山覓轉差。有畛有園難下種，無根無腳自開花。   <br />   九三鼎內烹如酪，六一爐中結似霞。不日成丹應換骨，飛昇遙指玉皇家。  </p>  <p align=\"center\">四六關頭路坦平，行人到此不須驚。從教犢駕轟轟轉，盡使羊車軋軋鳴。   <br />   渡海經河稀阻滯，上天入地絕欹傾。功成直入長生殿，袖出神珠徹夜明。  </p>  <p align=\"center\">九六相交道氣和，河車晝夜迸金波。呼時一一關頭轉，吸處重重脈上摩。   <br />   電激離門光海岳，雷轟震戶動婆娑。思量此道真長遠，學者多迷溺愛河。  </p>  <p align=\"center\">金丹不是小金丹，陰鼎陽爐裡面安。盡道東山尋汞易，豈知西海覓鉛難。   <br />   玄珠窟裡行非遠，赤水灘頭去便端。認得靈竿真的路，何勞禮月步星壇。  </p>  <p align=\"center\">古今機要甚分明，自是眾生力量輕。盡向有中尋有質，誰能無裡見無形。   <br />   真鉛聖汞徒虛費，玉室金關不解扃。本色丹瓢推倒後，卻吞丸藥待延齡。  </p>  <p align=\"center\">浮名浮利兩何堪，回首歸山味轉甘。舉世算無心可契，誰人更與道相參。   <br />   寸猶未到甘談尺，一尚難明強說三。經卷葫蘆並拄杖，依前擔入舊江南。  </p>  <p align=\"center\">本來無作亦無行，行著之時是妄情。老氏語中猶未決，瞿曇言下更難明。   <br />   靈竿有節通天去，至藥無根得地生。今日與君無吝惜，功成隻此是蓬瀛。  </p>  <p align=\"center\">解將火種種刀圭，火種刀圭世豈知。山上長男騎白馬，水邊少女牧烏龜。   <br />   無中出有還丹象，陰裡生陽大道基。顛倒五行憑匠手，不逢匠手莫施為。  </p>  <p align=\"center\">三千餘法論修行，第一燒丹路最親。須是坎男端的物，取他離女自然珍。   <br />   烹成不死砂中汞，結出長生水裡銀。九轉九還功若就，定將衰老返長春。  </p>  <p align=\"center\">欲種長生不死根，再營陰魄及陽魂。先教玄母歸離戶，後遣空王鎮坎門。   <br />   虎到甲邊風浩浩，龍居庚內水溫溫。迷途爭與輕輕洩，此理須憑達者論。  </p>  <p align=\"center\">閉目存神玉戶觀，時來火候遞相傳。雲飛海面龍吞汞，風擊巖巔虎伏鉛。   <br />   一旦煉成身內寶，等閒探得道中玄。刀圭餌了丹書降，跳出塵籠上九天。  </p>  <p align=\"center\">千日功夫不暫閑，河車搬載上昆山。虎抽白汞安爐裡，龍發紅鉛向鼎間。   <br />   仙府記名丹已熟，陰司除籍命應還。彩雲捧足歸何處，直入三清謝聖顏。  </p>  <p align=\"center\">解匹真陰與正陽，三年功滿結成霜。神龜出入庚辛位，丹鳳翱翔甲乙方。   <br />   九鼎先輝雙瑞氣，三元中換五毫光。塵中若有同機者，共住煙霄不死鄉。  </p>  <p align=\"center\">修生一路就中難，迷者徒將萬卷看。水火均平方是藥，陰陽差互不成丹。   <br />   守雌勿失雄方住，在黑無虧白自乾。認得此般真妙訣，何憂風雨妒衰殘。  </p>  <p align=\"center\">才吞一粒便安然，十二重樓九曲連。庚虎迴圈餐絳雪，甲龍夭喬迸靈泉。   <br />   三三上應三千日，九九中延九萬年。須得有緣方可授，未曾輕洩與人傳。  </p>  <p align=\"center\">誰知神水玉華池，中有長生性命基。運用須憑龍與虎，抽添全藉坎兼離。   <br />   晨昏點盡黃金粉，頃刻修成玉石脂。齋戒餌之千日後，等閒輕舉上雲梯。  </p>  <p align=\"center\">九天雲淨鶴飛輕，銜簡翩翩別太清。身外紅塵隨意換，爐中白石立時成。   <br />   九苞鳳向空中舞，五色雲從足下生。回首便歸天上去，願將甘雨救焦氓。  </p>  <p align=\"center\">嬰兒迤邐降瑤階，手握玄珠直下來。半夜紫雲披素質，幾回赤氣掩桃腮。   <br />   微微笑處機關轉，拂拂行時戶牖開。此是吾家真一子，庸愚誰敢等閒猜。  </p>  <p align=\"center\">水得天符下玉都，三千日裡積功夫。禱祈天地開金鼎，收拾陰陽鎖玉壺。   <br />   便覺凡軀能變化，深知妙道不虛圖。時來試問塵中叟，這個玄機世有無。  </p>  <p align=\"center\">誰識寰中達者人，生平解法水中銀。一條拄杖撐天地，三尺昆吾斬鬼神。   <br />   大醉醉來眠月洞，高吟吟去傲紅塵。自從悟裡終身後，贏得蓬壺永劫春。  </p>  <p align=\"center\">紅爐迸濺煉金英，一點靈珠透室明。擺動乾坤知道力，逃移生死見功程。   <br />   逍遙四海留蹤跡，歸去三清立姓名。直上五云云路穩，紫鸞朱鳳自來迎。  </p>  <p align=\"center\">時人若要學長生，先是樞機晝夜行。恍惚中間專志氣，虛無裡面固元精。   <br />   龍交虎戰三周畢，兔走烏飛九轉成。煉出一爐神聖藥，五雲歸去路分明。  </p>  <p align=\"center\">亦無得失亦無言，動即施功靜即眠。驅遣赤牛耕宇宙，分張玉粒種山川。   <br />   栽培不憚勞千日，服食須知活萬年。今日示君君好信，教君見世作神仙。  </p>  <p align=\"center\">不須兩兩與三三，只在崑崙第一巖。逢潤自然情易伏，遇炎常恐性難降。   <br />   有時直入三元戶，無事還歸九曲江。世上有人燒得住，壽齊天地更無雙。  </p>  <p align=\"center\">本末無非在玉都，亦曾陸地作凡夫。吞精食氣先從有，悟理歸真便入無。   <br />   水火自然成既濟，陰陽和合自相符。爐中煉出延年藥，溟渤從教變復枯。  </p>  <p align=\"center\">無名無利任優遊，遇酒逢歌且唱酬。數載未曾經聖闕，千年唯只在仙州。   <br />   尋常水火三回進，真個夫妻一處收。藥就功成身羽化，更拋塵坌出凡流。  </p>  <p align=\"center\">杳杳冥冥莫問涯，彫蟲篆刻道之華。守中絕學方知奧，抱一無言始見佳。   <br />   自有物如黃菊蕊，更無色似碧桃花。休將心地虛勞用，煮鐵燒金轉轉差。  </p>  <p align=\"center\">還丹功滿未朝天，且向人間度有緣。拄杖兩頭擔日月，葫蘆一個隱山川。   <br />   詩吟自得閒中句，酒飲多遺醉後錢。若問我修何妙法，不離身內汞和鉛。  </p>  <p align=\"center\">半紅半黑道中玄，水養真金火養鉛。解接往年三寸氣，還將運動一周天。   <br />   烹煎盡在陰陽力，進退須憑日月權。只此功成三島外，穩乘鸞鳳謁諸仙。  </p>  <p align=\"center\">返本還元已到乾，能升能降號飛仙。一陽生是興功日，九轉周為得道年。   <br />   煉藥但尋金裡水，安爐先立地中天。此中便是還丹理，不遇奇人誓莫傳。  </p>  <p align=\"center\">飛龍九五已升天，次第還當赤帝權。喜遇汞珠凝正午，幸逢鉛母結重玄。   <br />   狂猿自伏何須煉，野馬親調不著鞭。煉就一丸天上藥，頓然心地永剛堅。  </p>  <p align=\"center\">舉世何人悟我家，我家別是一榮華。盈箱貯積登仙錄，滿室收藏伏火砂。   <br />   頓飲長生天上酒，常栽不死洞中花。凡流若問吾生計，遍地紛紛五彩霞。  </p>  <p align=\"center\">津能充渴氣充糧，家住三清玉帝鄉。金鼎煉來多外白，玉虛烹處徹中黃。   <br />   始知青帝離宮住，方信金精水府藏。流俗要求玄妙理，參同契有兩三行。  </p>  <p align=\"center\">紫詔隨鸞下玉京，元君相命會三清。便將金鼎丹砂餌，時拂霞衣駕鶴行。   <br />   天上雙童持珮引，月中嬌女執幡迎。此時功滿參真後，始信仙都有姓名。  </p>  <p align=\"center\">修修修得到乾乾，方號人間一醉仙。世上光陰催短景，洞中花木任長年。   <br />   形飛峭壁非凡骨，神在玄宮別有天。唯願先生頻一顧，更玄玄外問玄玄。  </p>  <p align=\"center\">   金丹一粒定長生，須得真鉛煉甲庚。火取南方赤鳳髓，水求北海黑龜精。   <br />   鼎追四季中央合，藥遣三元八卦行。齋戒興功成九轉，定應入口鬼神驚。  </p>  <p align=\"center\">功滿來來際會難，又聞東去上仙壇。杖頭春色一壺酒，頂上雲攢五嶽冠。   <br />   飲酒龜兒人不識，燒山符子鬼難看。先生去後身須老，乞與貧儒換骨丹。  </p>  <p align=\"center\">碧潭深處一真人，貌似桃花體似銀。鬢髮未斑緣有術，紅顏不老為通神。   <br />   蓬萊要去如今去，架上黃衣化作雲。任彼桑田變滄海，一丸丹藥定千春。  </p>  <p align=\"center\">爐養丹砂鬢不斑，假將名利住人間。已逢志士傳神藥，又喜同流動笑顏。   <br />   老子道經分付得，少微星許共相攀。幸蒙上士甘撈摝，處世輸君一個閑。  </p>  <p align=\"center\">誰解長生似我哉，煉成真氣在三台。盡知白日昇天去，剛逐紅塵下世來。   <br />   黑虎行時傾雨露，赤龍耕處產瓊瑰。只吞一粒金丹藥，飛入青霄更不回。  </p>  <p align=\"center\">亂雲堆裡表星都，認得深藏大丈夫。綠酒醉眠閑日月，白蘋風定釣江湖。   <br />   長將氣度隨天道，不把言詞問世徒。山水路遙人不到，茅君消息近知無。  </p>  <p align=\"center\">鶴為車駕酒為糧，為戀長生不死鄉。地脈尚能縮得短，人年豈不展教長。   <br />   星辰往往壺中見，日月時時衲裡藏。若欲時流親得見，朝朝不離水銀行。  </p>  <p align=\"center\">靈芝無種亦無根，解飲能餐自返魂。但得煙霞供歲月，任他烏兔走乾坤。   <br />   嬰兒只戀陽中母，奼女須朝頂上尊。一得不回千古內，更無塚墓示兒孫。  </p>  <p align=\"center\">世上何人會此言，休將名利掛心田。等閒倒盡十分酒，遇興高吟一百篇。   <br />   物外煙霞為伴侶，壺中日月任嬋娟。他時功滿歸何處，直駕雲車入洞天。  </p>  <p align=\"center\">玄門帝子坐中央，得算明長感玉皇。枕上山河和雨露，笛中日月混瀟湘。   <br />   坎男會遇逢金女，離女交騰嫁木郎。真個夫妻齊守志，立教牽惹在陰陽。  </p>  <p align=\"center\">遙指高峰笑一聲，紅霞紫霧面前生。每於廛市無人識，長到山中有鶴行。   <br />   時弄玉蟾驅鬼魅，夜煎金鼎煮瓊英。他時若赴蓬萊洞，知我仙家有姓名。  </p>  <p align=\"center\">堪笑時人問我家，杖擔雲物惹煙霞。眉藏火電非他說，手種金蓮不自誇。   <br />   三尺焦桐為活計，一壺美酒是生涯。騎龍遠出遊三島，夜久無人玩月華。  </p>  <p align=\"center\">九曲江邊坐臥看，一條長路入天端。慶雲捧擁朝丹闕，瑞氣裴回起白煙。   <br />   鉛汞此時為至藥，坎離今日結神丹。功能濟命長無老，只在人心不是難。  </p>  <p align=\"center\">玄門玄理又玄玄，不死根元在汞鉛。知是一般真個術，調和六一也同天。   <br />   玉京山上羊兒鬧，金水河中石虎眠。妙要能生覺本體，勤心到處自如然。  </p>  <p align=\"center\">公卿雖貴不曾酬，說著仙鄉便去遊。為討石肝逢蜃海，因尋甜雪過瀛洲。   <br />   山川醉後壺中放，神鬼閑來匣裡收。據見目前無個識，不如杯酒混凡流。  </p>  <p align=\"center\">曾邀相訪到仙家，忽上崑崙宴月華。玉女控攏蒼獬豸，山童提挈白蝦蟆。   <br />   時斟海內千年酒，慣摘壺中四序花。今在人寰人不識，看看揮袖入煙霞。  </p>  <p align=\"center\">火種丹田金自生，重重樓閣自分明。三千功行百旬見，萬里蓬萊一日程。   <br />   羽化自應無鬼錄，玉都長是有仙名。今朝得赴瑤池會，九節幢幡洞裡迎。  </p>  <p align=\"center\">因看崔公入藥鏡，令人心地轉分明。陽龍言向離宮出，陰虎還於坎位生。   <br />   二物會時為道本，五方行盡得丹名。修真道士如知此，定跨赤龍歸玉清。  </p>  <p align=\"center\">浮生不實為輕忽，衲服深藏奇異骨。非是塵中不染塵，焉得物外通無物。   <br />   共語難兮情兀兀，獨自行時輕拂拂。一點刀圭五彩生，飛丹走入神仙窟。  </p>  <p align=\"center\">莫怪愛吟天上詩，蓋緣吟得世間稀。慣餐玉帝宮中飯，曾著蓬萊洞裡衣。   <br />   馬踏日輪紅露卷，鳳銜月角擘雲飛。何時再控青絲轡，又掉金鞭入紫微。  </p>  <p align=\"center\">黃芽白雪兩飛金，行即高歌醉即吟。日月暗扶君甲子，乾坤自與我知音。   <br />   精靈滅跡三清劍，風雨騰空一弄琴。的當南遊歸甚處，莫交鶴去上天尋。  </p>  <p align=\"center\">雲鬢雙明骨更輕，自言尋鶴到蓬瀛。日論藥草皆知味，問著神仙自得名。   <br />   簪冷夜龍穿碧洞，枕寒晨虎臥銀城。來春又擬攜筇去，為憶軒轅海上行。  </p>  <p align=\"center\">龍精龜眼兩相和，丈六男兒不奈何。九盞水中煎赤子，一輪火內養黃婆。   <br />   月圓自覺離天網，功滿方知出地羅。半醉好吞龍鳳髓，勸君休更認彌陀。  </p>  <p align=\"center\">強居此境絕知音，野景雖多不合吟。詩句若喧卿相口，姓名還動帝王心。   <br />   道袍薜帶應慵掛，隱帽皮冠尚懶簪。除此更無餘個事，一壺村酒一張琴。  </p>  <p align=\"center\">華陽山裡多芝田，華陽山叟復延年。青松巖畔攀高幹，白雲堆裡飲飛泉。   <br />   不寒不熱神蕩蕩，東來西去氣綿綿。三千功滿好歸去，休與時人說洞天。  </p>  <p align=\"center\">天生不散自然心，成敗從來古與今。得路應知能出世，迷途終是任埋沈。   <br />   身邊至藥堪攻煉，物外丹砂且細尋。咫尺洞房仙景在，莫隨波浪沒光陰。  </p>  <p align=\"center\">自隱玄都不記春，幾回滄海變成塵。玉京殿裡朝元始，金闕宮中拜老君。   <br />   悶即駕乘千歲鶴，閑來高臥九重雲。我今學得長生法，未肯輕傳與世人。  </p>  <p align=\"center\">北帝南辰掌內觀，潛通造化暗相傳。金槌袖裡居元宅，玉戶星宮降上玄。   <br />   舉世盡皆尋此道，誰人空裡得玄關。明明道在堪消息，日月灘頭去又還。  </p>  <p align=\"center\">日影元中合自然，奔雷走電入中原。長驅赤馬居東殿，大啟朱門泛碧泉。   <br />   怒拔昆吾歌聖化，喜陪孤月賀新年。方知此是生生物，得在仁人始受傳。  </p>  <p align=\"center\">六龍齊駕得升乾，須覺潛通造化權。真道每吟秋月澹，至言長運碧波寒。   <br />   晝乘白虎遊三島，夜頂金冠立古壇。一載已成千歲藥，誰人將袖染塵寰。  </p>  <p align=\"center\">五嶽灘頭景象新，仁人方達杳冥身。天綱運轉三元淨，地脈通來萬物生。   <br />   自曉穀神通此道，誰將理性慾修真。明明說向中黃路，霹靂聲中自得神。  </p>  <p align=\"center\">欲陪仙侶得身輕，飛過蓬萊徹上清。朱頂鶴來雲外接，紫鱗魚向海中迎。   <br />   姮娥月桂花先吐，王母仙桃子漸成。下瞰日輪天欲曉，定知人世久長生。  </p>  <p align=\"center\">四海皆忙幾個閑，時人口內說塵緣。知君有道來山上，何似無名住世間。   <br />   十二樓臺藏秘訣，五千言內隱玄關。方知鼎貯神仙藥，乞取刀圭一粒看。  </p>  <p align=\"center\">割斷繁華掉卻榮，便從初得是長生。曾於錦水為蟬蛻，又向蓬萊別姓名。   <br />   三住住來無否泰，一塵塵在世人情。不知功滿歸何處，直跨虯龍上玉京。  </p>  <p align=\"center\">當年詩價滿皇都，掉臂西歸是丈夫。萬頃白雲獨自有，一枝丹桂阿誰無。   <br />   閑尋渭曲漁翁引，醉上蓮峰道士扶。他日與君重際會，竹溪茅舍夜相呼。  </p>  <p align=\"center\">金錘灼灼舞天階，獨自騎龍去又來。高臥白雲觀日窟，閑眠秋月擘天開。   <br />   離花片片乾坤產，坎蕊翻翻造化栽。晚醉九巖回首望，北邙山下骨皚皚。  </p>  <p align=\"center\">結交常與道情深，日日隨他出又沈。若要自通雲外鶴，直須勤煉水中金。   <br />   丹成隻恐乾坤窄，餌了寧憂疾患侵。未去瑤台猶混世，不妨杯酒喜閑吟。  </p>  <p align=\"center\">因攜琴劍下煙蘿，何幸今朝喜暫過。貌相本來猶自可，針醫偏更效無多。   <br />   仙經已讀三千卷，古法曾持十二科。些小道功如不信，金階捨手試看麼。  </p>  <p align=\"center\">傾側華陽醉再三，騎龍遇晚下南巖。眉因拍劍留星電，衣為眠雲惹碧嵐。   <br />   金液變來成雨露，玉都歸去老松杉。曾將鐵鏡照神鬼，霹靂搜尋火滿潭。  </p>  <p align=\"center\">鐵鏡烹金火滿空，碧潭龍臥夕陽中。麒麟意合乾坤地，獬豸機關日月東。   <br />   三尺劍橫雙水岸，五丁冠頂百神宮。閑鋪羽服居仙窟，自著金蓮造化功。  </p>  <p align=\"center\">隨緣信業任浮沈，似水如雲一片心。兩卷道經三尺劍，一條藜杖七絃琴。   <br />   壺中有藥逢人施，腹內新詩遇客吟。一嚼永添千載壽，一丸丹點一斤金。  </p>  <p align=\"center\">琴劍酒棋龍鶴虎，逍遙落托永無憂。閑騎白鹿遊三島，悶駕青牛看十洲。   <br />   碧洞遠觀明月上，青山高隱彩雲流。時人若要還如此，名利浮華即便休。  </p>  <p align=\"center\">紫極宮中我自知，親磨神劍劍還飛。先差玉子開南殿，後遣青龍入紫微。   <br />   九鼎黃芽棲瑞鳳，一軀仙骨養靈芝。蓬萊不是凡人處，只怕愚人洩世機。  </p>  <p align=\"center\">向身方始出埃塵，造化功夫只在人。早使亢龍拋地網，豈知白虎出天真。   <br />   綿綿有路誰留我，默默忘言自合神。擊劍夜深歸甚處，披星帶月折麒麟。  </p>  <p align=\"center\">春盡閑閑過落花，一回舞劍一籲嗟。常憂白日光陰促，每恨青天道路賒。   <br />   本志不求名與利，元心只慕水兼霞。世間萬種浮沉事，達理誰能似我家。  </p>  <p align=\"center\">日為和解月呼丹，華夏諸侯肉眼看。仁義異如胡越異，世情難似泰衡難。   <br />   八仙煉後鍾神異，四海磨成照膽寒。笑指不平千萬萬，騎龍撫劍九重關。  </p>  <p align=\"center\">別來洛汭六東風，醉眼吟情慵不慵。擺撼乾坤金劍吼，烹煎日月玉爐紅。   <br />   杖搖楚甸三千里，鶴翥秦煙幾萬重。為報晉成仙子道，再期春色會稽峰。  </p>  <p align=\"center\">髮頭滴血眼如鐶，吐氣雲生怒世間。爭耐不平千古事，須期一訣蕩凶頑。   <br />   蛟龍斬處翻滄海，暴虎除時拔遠山。為滅世情兼負義，劍光腥染點痕斑。  </p>  <p align=\"center\">雨雪霏霏天已暮。金鐘滿勸撫焦桐。詩吟席上未移刻，劍舞筵前疾似風。   <br />   何事行杯當午夜，忽然怒目便騰空。不知誰是虧忠孝，攜個人頭入坐中。  </p>  <p align=\"center\">未煉還丹且煉心，丹成方覺道元深。每留客有錢酤酒，誰信君無藥點金。   <br />   洞裡風雷歸掌握，壺中日月在胸襟。神仙事業人難會，養性長生自意吟。  </p>  <p align=\"center\">鐵牛耕地種金錢，刻石時童把貫穿。一粒粟中藏世界，二升鐺內煮山川。   <br />   白頭老子眉垂地，碧眼胡兒手指天。若向此中玄會得，此玄玄外更無玄。  </p>  <p align=\"center\">箕星昴宿下長天，凡景寧教不愕然。龍出水來鱗甲就，鶴沖天氣羽毛全。   <br />   塵中教化千人眼，世上人知爾雅篇。自是凡流福命薄，忍教微妙略輕傳。  </p>  <p align=\"center\">閑來掉臂入天門，拂袂徐徐撮彩雲。無語下窺黃谷子，破顏平揖紫霞君。   <br />   擬登瑤殿參金母，回訪瀛洲看日輪。恰值嫦娥排宴會，瑤漿新熟味氤氳。  </p>  <p align=\"center\">曾隨劉阮醉桃源，未省人間欠酒錢。一領布裘權且當，九天回日卻歸還。   <br />   鳳茸襖子非為貴，狐白裘裳欲比難。只此世間無價寶，不憑火裡試燒看。  </p>  <p align=\"center\">因思往事卻成憨，曾讀仙經第十三。武氏死時應室女，陳王沒後是童男。   <br />   兩輪日月從他載，九個山河一擔擔。盡日無人話消息，一壺春酒且醺酣。  </p>  <p align=\"center\">垂袖騰騰傲世塵，葫蘆攜卻數遊巡。利名身外終非道，龍虎門前辨取真。   <br />   一覺夢魂朝紫府，數年蹤跡隱埃塵。華陰市內才相見，不是尋常賣藥人。  </p>  <p align=\"center\">萬卷仙經三尺琴，劉安聞說是知音。杖頭春色一壺酒，爐內丹砂萬點金。   <br />   悶裡醉眠三路口，閑來遊釣洞庭心。相逢相遇人誰識，只恐沖天沒處尋。  </p>  <p align=\"center\">曾戰蚩尤玉座前，六龍高駕振鳴鑾。如來車後隨金鼓，黃帝旂傍戴鐵冠。   <br />   醉捋黑鬚三島黯，怒抽霜劍十洲寒。軒轅世代橫行後，直隱深巖久覓難。  </p>  <p align=\"center\">頭角蒼浪聲似鐘，貌如冰雪骨如松。匣中寶劍時頻吼，袖裡金錘逞露風。   <br />   會飲酒時為伴侶，能行詩句便參同。來年定赴蓬萊會，騎個生獰九色龍。  </p>  <p align=\"center\">神仙暮入黃金闕，將相門關白玉京。可是洞中無好景，為憐天下有眾生。   <br />   心琴際會閑隨鶴，匣劍時磨待斷鯨。進退兩楹俱未應，憑君與我指前程。  </p>  <p align=\"center\">九鼎烹煎一味砂，自然火候放童花。星辰照出青蓮顆，日月能藏白馬牙。   <br />   七返返成生碧霧，九還還就吐紅霞。有人奪得玄珠餌，三島途中路不賒。  </p>  <p align=\"center\">天生一物變三才，交感陰陽結聖胎。龍虎順行陰鬼去，龜蛇逆往火龍來。   <br />   嬰兒日吃黃婆髓，奼女時餐白玉杯。功滿自然居物外，人間寒暑任輪迴。  </p>  <p align=\"center\">星辰聚會入離鄉，日月盈虧助藥王。三候火燒金鼎寶，五符水煉玉壺漿。   <br />   乾坤反覆龍收霧，卯酉相吞虎放光。入室用機擒捉取，一丸丹點體純陽。  </p>  <p align=\"center\">   <span class=\"style1\">真人行巴陵市太守怒其不避使案吏具其罪真人…詩曰</span>   <br />   暫別蓬萊海上游，偶逢太守問根由。身居北斗星杓下，劍掛南宮月角頭。   <br />   道我醉來真個醉，不知愁是怎生愁。相逢何事不相認，卻駕白雲歸去休。  </p>  <p align=\"center\">   <span class=\"style1\">仙樂侑席</span>   <br />   曾經天上三千劫，又在人間五百年。腰下劍鋒橫紫電，爐中丹焰起蒼煙。   <br />   才騎白鹿過蒼海，復跨青牛入洞天。小技等閒聊戲爾，無人知我是真仙。  </p>  <p align=\"center\">   <span class=\"style1\">題桐柏山黃先生庵門</span>   <br />   吾有玄中極玄語，周遊八極無處吐。雲軿飄泛到凝陽，一見君兮在玄浦。   <br />   知君本是孤雲客，擬話希夷生恍惚。無為大道本根源，要君親見求真物。   <br />   其中有一分三五，本自無名號丹母。寒泉瀝瀝氣綿綿，上透崑崙還紫府。   <br />   浮沈升降入中宮，四象五行齊見土。驅青龍，擒白虎，起祥風兮下甘露。   <br />   鉛凝真汞結丹砂，一派火輪真為主。既修真，須堅確，能轉乾坤泛海嶽。   <br />   運行天地莫能知，變化鬼神應不覺。千朝煉就紫金身，乃致全神歸返樸。   <br />   黃秀才，黃秀才，既修真，須且早，人間萬事何時了。貪名貪利愛金多，   <br />   為他財色身衰老。我今勸子心悲切，君自思兮生猛烈。莫教大限到身來，   <br />   又是隨流入生滅。留此片言，用表其意。   <br />   他日相逢，必與汝決。莫退初心，善愛善愛。  </p>  <p align=\"center\">   <span class=\"style1\">五言</span>   <br />   悟了長生理，秋蓮處處開。金童登錦帳，玉女下香階。   <br />   虎嘯天魂住，龍吟地魄來。有人明此道，立使返嬰孩。  </p>  <p align=\"center\">奼女住南方，身邊產太陽。蟾宮烹玉液，坎戶煉瓊漿。   <br />   過去神仙餌，今來到我嘗。一杯延萬紀，物外任翱翔。  </p>  <p align=\"center\">頓悟黃芽理，陰陽稟自然。乾坤爐裡煉，日月鼎中煎。   <br />   木產長生汞，金烹續命鉛。世人明此道，立便返童顏。  </p>  <p align=\"center\">宇宙產黃芽，經爐煆作砂。陰陽烹五彩，水火煉三花。   <br />   鼎內龍降虎，壺中龜遣蛇。功成歸物外，自在樂煙霞。  </p>  <p align=\"center\">要覓長生路，除非認本元。都來一味藥，剛道數千般。   <br />   丹鼎烹成汞，爐中煉就鉛。依時服一粒，白日上沖天。  </p>  <p align=\"center\">奼女住瑤台，仙花滿地開。金苗從此出，玉蕊自天來。   <br />   鳳舞長生曲，鸞歌續命杯。有人明此道，海變已千回。  </p>  <p align=\"center\">古往諸仙子，根元占甲庚。水中聞虎嘯，火裡見龍行。   <br />   進退窮三候，相吞用八紘。沖天功行滿，寒暑不能爭。  </p>  <p align=\"center\">我悟長生理，太陽伏太陰。離宮生白玉，坎戶產黃金。   <br />   要主君臣義，須存子母心。九重神室內，虎嘯與龍吟。  </p>  <p align=\"center\">靈丹產太虛，九轉入重爐。浴就紅蓮顆，燒成白玉珠。   <br />   水中鉛一兩，火內汞三銖。吃了瑤台寶，升天任海枯。  </p>  <p align=\"center\">奼女住離宮，身邊產雌雄。爐中七返畢，鼎內九還終。   <br />   悟了魚投水，迷因鳥在籠。耄年服一粒，立地變沖童。  </p>  <p align=\"center\">盜得乾坤祖，陰陽是本宗。天魂生白虎，地魄產青龍。   <br />   運寶泥丸在，搬精入上宮。有人明此法，萬載貌如童。  </p>  <p align=\"center\">要覓金丹理，根元不易逢。三才七返足，四象九還終。   <br />   浴就微微白，燒成漸漸紅。一丸延萬紀，物外去衝衝。  </p>  <p align=\"center\">個個覓長生，根元不易尋。要貪天上寶，須去世間琛。   <br />   煉就水中火，燒成陽內陰。祖師親有語，一味水中金。  </p>  <p align=\"center\">萬物皆生土，如人得本元。青龍精是汞，白虎水為鉛。   <br />   悟者子投母，迷應地是天。將來物外客，個個補丹田。  </p>  <p align=\"center\">二十四神清，三千功行成。寒雲連地轉，聖日滿天明。   <br />   玉子偏宜種，金田豈在耕。此中真妙理，誰道不長生。  </p>  <p align=\"center\">妙妙妙中妙，玄玄玄更玄。動言俱演道，語默盡神仙。   <br />   在掌如珠異，當空似月圓。他時功滿後，直入大羅天。  </p>  <p align=\"center\">   <span class=\"style1\">絕句</span>   <br />   捉得金晶固命基，日魂東畔月華西。于中煉就長生藥，服了還同天地齊。  </p>  <p align=\"center\">莫怪瑤池消息稀，只緣塵事隔天機。若人尋得水中火，有一黃童上太微。</p>  <p align=\"center\">混元海底隱生倫，內有黃童玉帝名。白虎神符潛奼女，靈元鎮在七元君。</p>  <p align=\"center\">三畝丹田無種種，種時須藉赤龍耕。曾將此種教人種，不解鉛池道不生。</p>  <p align=\"center\">閃灼虎龍神劍飛，好憑身事莫相違。傳時須在乾坤力，便透三清入紫微。</p>  <p align=\"center\">不用梯媒向外求，還丹只在體中收。莫言大道人難得，自是功夫不到頭。</p>  <p align=\"center\">飲酒須教一百杯，東浮西泛自梯媒。日精自與月華合，有個明珠走上來。</p>  <p align=\"center\">不負三光不負人，不欺神道不欺貧。有人問我修行法，只種心田養此身。</p>  <p align=\"center\">時人若擬去瀛洲，先過巍巍十八樓。自有電雷聲震動，一池金水向東流。</p>  <p align=\"center\">瓶子如金玉子黃，上升下降續神光。三元一會經年淨，這個天中日月長。</p>  <p align=\"center\">學道須教徹骨貧，囊中只有五三文。有人問我修行法，遙指天邊日月輪。</p>  <p align=\"center\">我自忘心神自悅，跨水穿雲來相謁。不問黃芽肘後方，妙道通微怎生說。</p>  <p align=\"center\">肘傳丹篆千年術，口誦黃庭兩卷經。鶴觀古壇松影裡，悄無人跡戶長扃。</p>  <p align=\"center\">獨上高峰望八都，黑雲散後月還孤。茫茫宇宙人無數，幾個男兒是丈夫。</p>  <p align=\"center\">天下都遊半日功，不須跨鳳與乘龍。偶因博戲飛神劍，摧卻終南第一峰。</p>  <p align=\"center\">朝遊北越暮蒼梧，袖裡青蛇膽氣粗。三入岳陽人不識，朗吟飛過洞庭湖。</p>  <p align=\"center\">趯倒葫蘆掉卻琴，倒行直上臥牛岑。水飛石上迸如雪，立地看天坐地吟。</p>  <p align=\"center\">吾家本住在天齊，零落白雲鎖石梯。來往八千消半日，依前歸路不曾迷。</p>  <p align=\"center\">蓮峰道士高且潔，不下蓮宮經歲月。星辰夜禮玉簪寒，龍虎曉開金鼎熱。</p>  <p align=\"center\">東山東畔忽相逢，握手丁甯語似鐘。劍術已成君把去，有蛟龍處斬蛟龍。</p>  <p align=\"center\">朝泛蒼梧暮卻還，洞中日月我為天。匣中寶劍時時吼，不遇同人誓不傳。</p>  <p align=\"center\">偎岩拍手葫蘆舞，過嶺穿雲拄杖飛。來往八千須半日，金州南畔有松扉。</p>  <p align=\"center\">養得兒形似我形，我身枯悴子光精。生生世世常如此，爭似留神養自身。</p>  <p align=\"center\">精養靈根氣養神，此真之外更無真。神仙不肯分明說，迷了千千萬萬人。</p>  <p align=\"center\">不事王侯不種田，日高猶自抱琴眠。起來旋點黃金買，不使人間作業錢。</p>  <p align=\"center\">天涯海角人求我，行到天涯不見人。忠孝義慈行方便，不須求我自然真。</p>  <p align=\"center\">莫道幽人一事無，閑中盡有靜工夫。閉門清晝讀書罷，掃地焚香到日晡。</p>  <p align=\"center\">先生先生貌獰惡，拔劍當空氣雲錯。連喝三回急急去，欻然空裡人頭落。</p>  <p align=\"center\">劍起星奔萬里誅，風雷時逐雨聲粗。人頭攜處非人在，何事高吟過五湖。</p>  <p align=\"center\">粗眉卓豎語如雷，聞說不平便放杯。仗劍當空千里去，一更別我二更回。</p>  <p align=\"center\">先生先生莫外求，道要人傳劍要收。今日相逢江海畔，一杯村酒勸君休。</p>  <p align=\"center\">龐眉鬥豎惡精神，萬里騰空一踴身。背上匣中三尺劍，為天且示不平人。</p>  <p align=\"center\">   <span class=\"style1\">徽宗齋會</span>   <br />   高談闊論若無人，可惜明君不遇真。陛下問臣來日事，請看午未丙丁春。  </p>  <p align=\"center\">   <span class=\"style1\">七夕</span>   <br />   四海孤遊一野人，兩壺霜雪足精神。坎離二物君收得，龍虎丹行運水銀。  </p>  <p align=\"center\">野人本是天臺客，石橋南畔有舊宅。父子生來有兩口，多好歌笙不好拍。</p>  <p align=\"center\">   <span class=\"style1\">贈李德成（德成善醫）</span>   <br />   九重天子寰中貴，五等諸侯門外尊。爭似布衣狂醉客，不教性命屬乾坤。  </p>  <p align=\"center\">   <span class=\"style1\">牧童（一作令牧童答鍾弱翁）</span>   <br />   草鋪橫野六七里，笛弄晚風三四聲。歸來飽飯黃昏後，不脫蓑衣臥月明。  </p>  <p align=\"center\">   <span class=\"style1\">潭州鶴會</span>   <br />   這回相見不無緣，滿院風光小洞天。一劍當空又飛去，洞庭驚起老龍眠。  </p>  <p align=\"center\">   <span class=\"style1\">紹興道會</span>   <br />   偶乘青帝出蓬萊，劍戟崢嶸遍九垓。我在目前人不識，為留一笠莫沉埋。  </p>  <p align=\"center\">   <span class=\"style1\">贈曹先生</span>   <br />   鶴不西飛龍不行，露幹雲破洞簫清。少年仙子說閒事，遙隔彩雲聞笑聲。  </p>  <p align=\"center\">   <span class=\"style1\">海上相逢趙同</span>   <br />   南宮水火吾須濟，北闕夫妻我自媒。洞裡龍兒嬌郁律，山前童子喜徘徊。  </p>  <p align=\"center\">   <span class=\"style1\">題鳳翔府天慶觀</span>   <br />   得道年來八百秋，不曾飛劍取人頭。玉皇未有天符至，且貨烏金混世流。  </p>  <p align=\"center\">   <span class=\"style1\">劍畫此詩於襄陽雪中</span>   <br />   峴山一夜玉龍寒，鳳林千樹梨花老。襄陽城裡沒人知，襄陽城外江山好。  </p>  <p align=\"center\">   <span class=\"style1\">洞庭湖君山頌</span>   <br />   午夜君山玩月回，西鄰小圃碧蓮開。天香風露蒼華冷，雲在青霄鶴未來。  </p>  <p align=\"center\">   <span class=\"style1\">秦州北山觀留詩</span>   <br />   石池清水是吾心，剛被桃花影倒沉。一到邽山宮闕內，銷閑澄慮七弦琴。  </p>  <p align=\"center\">   <span class=\"style1\">題永康酒樓</span>   <br />   鯨吸鼇吞數百杯，玉山誰起復誰頹。醒時兩袂天風冷，一朵紅雲海上來。  </p>  <p align=\"center\">   <span class=\"style1\">贈滕宗諒</span>   <br />   華州回道人，來到岳陽城。別我遊何處，秋空一劍橫。  </p>  <p align=\"center\">   <span class=\"style1\">贈江州太平觀道士</span>   <br />   落魄薛高士，年高無白髭。雲中閑臥石，山裡冷尋碑。   <br />   誇我飲大酒，嫌人說小詩。不知甚麼漢，一任輩流嗤。  </p>  <p align=\"center\">   <span class=\"style1\">宋朝張天覺為相之日有襤縷道人及門求施…留詩於案上云</span>   <br />   捏土為香事有因，世間宜假不宜真。皇朝宰相張天覺，天下雲遊呂洞賓。  </p>  <p align=\"center\">   <span class=\"style1\">贈陳處士</span>   <br />   青霄一路少人行，休話興亡事不成。金榜因何無姓字，玉都必是有仙名。   <br />   雲歸入海龍千尺，雲滿長空鶴一聲。深謝宋朝明聖主，解書丹詔詔先生。  </p>  <p align=\"center\">   <span class=\"style1\">哭陳先生</span>   <br />   天網恢恢萬象疏，一身親到華山區。寒雲去後留殘月，春雪來時問太虛。   <br />   六洞真人歸紫府，千年鸞鶴老蒼梧。自從遺卻先生後，南北東西少丈夫。  </p>  <p align=\"center\">   <span class=\"style1\">化江南簡寂觀道士侯用晦磨劍（一作磨劍贈侯道士）</span>   <br />   欲整鋒鋩敢憚勞，淩晨開匣玉龍嗥。手中氣概冰三尺，石上精神蛇一條。   <br />   奸血默隨流水盡，凶豪今逐漬痕消。削平浮世不平事，與爾相將上九霄。  </p>  <p align=\"center\">   <span class=\"style1\">熙甯元年八月十九日過湖州東林沈山用石榴…自號回山人</span>   <br />   西鄰已富憂不足，東老雖貧樂有餘。白酒釀來緣好客，黃金散盡為收書。  </p>  <p align=\"center\">   <span class=\"style1\">大雲寺茶詩</span>   <br />   玉蕊一槍稱絕品，僧家造法極功夫。兔毛甌淺香雲白，蝦眼湯翻細浪俱。   <br />   斷送睡魔離幾席，增添清氣入肌膚。幽叢自落溪岩外，不肯移根入上都。  </p>  <p align=\"center\">   <span class=\"style1\">別詩二首</span>   <br />   無心獨坐轉黃庭，不逐時流入利名。救老只存真一氣，修生長遣百神靈。   <br />   朝朝煉液歸瓊壟，夜夜朝元養玉英。莫笑老人貧裡樂，十年功滿上三清。  </p>  <p align=\"center\">時人受氣稟陰陽，均體乾坤壽命長。為重本宗能壽永，因輕元祖遂淪亡。   <br />   三宮自有回流法，萬物那無運用方。咫尺昆侖山上玉，幾人知是藥中王。  </p>  <p align=\"center\">   <span class=\"style1\">贈羅浮道士</span>   <br />   羅浮道士誰同流，草衣木食輕王侯。世間甲子管不得，壺裡乾坤只自由。   <br />   數著殘棋江月曉，一聲長嘯海山秋。飲餘回首話歸路，遙指白雲天際頭。  </p>  <p align=\"center\">   <span class=\"style1\">宿州天慶觀殿門留贈符離道士</span>   <br />   秋景蕭條葉亂飛，庭松影裡坐移時。雲迷鶴駕何方去，仙洞朝元失我期。  </p>  <p align=\"center\">   <span class=\"style1\">題黃鶴樓石照</span>   <br />   黃鶴樓前吹笛時，白蘋紅蓼滿江湄。衷情欲訴誰能會，惟有清風明月知。  </p>  <p align=\"center\">   <span class=\"style1\">答僧見</span>   <br />   三千里外無家客，七百年來雲水身。行滿蓬萊為別館，道成瓦礫盡黃金。   <br />   待賓榼裡常存酒，化藥爐中別有春。積德求師何患少，由來天地不私親。  </p>  <p align=\"center\">   <span class=\"style1\">與潭州智度寺慧覺詩</span>   <br />   達者推心兼濟物，聖賢傳法不離真。請師開說西來意，七祖如今未有人。  </p>  <p align=\"center\">   <span class=\"style1\">參黃龍機悟後呈偈</span>   <br />   棄卻瓢囊摵碎琴，如今不戀汞中金。自從一見黃龍後，始覺從前錯用心。  </p>  <p align=\"center\">   <span class=\"style1\">題僧房絕句</span>   <br />   唐朝進士，今日神仙。足躡紫霧，卻返洞天。  </p>  <p align=\"center\">   <span class=\"style1\">賜齊州李希遇詩</span>   <br />   少飲欺心酒，休貪不義財。福因慈善得，禍向巧奸來。  </p>  <p align=\"center\">   <span class=\"style1\">六言</span>   <br />   春暖群花半開，逍遙石上徘徊。獨攜玉律丹訣，閑踏青莎碧苔。   <br />   古洞眠來九載，流霞飲幾千杯。逢人莫話他事，笑指白雲去來。  </p>  <p align=\"center\">   <span class=\"style1\">明胎息</span>   <br />   密室靜存神，陰陽重一斤。煉成離女液，咽盡坎男津。   <br />   漸變逍遙體，超然自在身。更修功業滿，旌鶴引朝真。  </p>  <p align=\"center\">   <span class=\"style1\">警世</span>   <br />   二八佳人體似酥，腰間仗劍斬凡夫。雖然不見人頭落，暗裡教君骨髓枯。  </p>  <p align=\"center\">   <span class=\"style1\">通道</span>   <br />   通道復通玄，名留四海傳。交親一拄杖，活計兩空拳。   <br />   要果逡巡種，思茶逐旋煎。豈知來混世，不久卻回天。  </p>  <p align=\"center\">   <span class=\"style1\">為賈師雄發明古鐵鏡</span>   <br />   手內青蛇淩白日，洞中仙果豔長春。須知物外煙霞客，不是塵中磨鏡人。  </p>  <p align=\"center\">   <span class=\"style1\">題全州道士蔣暉壁</span>   <br />   醉舞高歌海上山，天瓢承露結金丹。夜深鶴透秋空碧，萬里西風一劍寒。  </p>  <p align=\"center\">   <span class=\"style1\">謁石守道</span>   <br />   高心休擬鳳池游，朱紱銀章寵已優。欲待禍來名欲滅，林泉養法預為謀。  </p>  <p align=\"center\">   <span class=\"style1\">題廣陵妓屏二首</span>   <br />   嫫母西施共此身，可憐老少隔千春。他年鶴髮雞皮媼，今日玉顏花貌人。  </p>  <p align=\"center\">花開花落兩悲歡，花與人還事一般。開在枝間妨客折，落來地上請誰看。</p>  <p align=\"center\">   <span class=\"style1\">題東都妓館壁</span>   <br />   一吸鸞笙裂太清，綠衣童子步虛聲。玉樓喚醒千年夢，碧桃枝上金雞鳴。  </p>  <p align=\"center\">   <span class=\"style1\">崔中舉進士游岳陽遇真人錄沁園春詞詰其姓名…留詩于壁</span>   <br />   腹內嬰兒養已成，且居廛市暫娛情。無端措大剛饒舌，卻入白雲深處行。  </p>  <p align=\"center\">   <span class=\"style1\">題詩紫極宮</span>   <br />   宮門一閑入，臨水憑欄立。無人知我來，朱頂鶴聲急。  </p>  <p align=\"center\">   <span class=\"style1\">閑題</span>   <br />   獨自行來獨自坐，無限世人不識我。惟有城南老樹精，分明知道神仙過。  </p>  <p align=\"center\">   <span class=\"style1\">山隱</span>   <br />   松枯石老水縈回，個裡難教俗客來。抬眼試看山外景，紛紛風急障黃埃。  </p>  <p align=\"center\">   <span class=\"style1\">絕句</span>   <br />   息精息氣養精神，精養丹田氣養身。有人學得這般術，便是長生不死人。  </p>  <p align=\"center\">斗笠為帆扇作舟，五湖四海任遨遊。大千沙界須臾至，石爛松枯經幾秋。</p>  <p align=\"center\">或為道士或為僧，混俗和光別有能。苦海翻成天上路，毗盧常照百千燈。</p>  <p align=\"center\">   <span class=\"style1\">勸世</span>   <br />   一毫之善，與人方便。一毫之惡，勸君莫作。衣食隨緣，自然快樂。   <br />   算是甚命，問什麼蔔。欺人是禍，饒人是福。天眼昭昭，報應甚速。   <br />   諦聽吾言，神欽鬼伏。  </p>  <p align=\"center\">   <span class=\"style1\">窯頭坯歌</span>   <br />   窯頭坯，隨雨破，只是未曾經水火。若經水火燒成磚，留向世間住萬年。   <br />   棱角堅完不復壞，扣之聲韻堪磨鐫。凡水火，尚成功，堅完萬物誰能同。   <br />   修行路上多少人，窮年煉養費精神。不道未曾經水火，無常一旦臨君身。   <br />   既不悟，終不悔，死了猶來借精髓。主持正念大艱辛，一失人身為異類。   <br />   君不見洛陽富鄭公，說與金丹如盲聾。執迷不悟修真理，焉知潛合造化功。   <br />   又不見九江張尚書，服藥失明神氣枯。不知還丹本無質，翻餌金石何太愚。   <br />   又不見三衢趙樞密，參禪作鬼終不識。修完外體在何邊，辯捷語言終不實。   <br />   窯頭坯，隨雨破，便似修行這幾個。大丈夫，超覺性，了盡空門不為證。   <br />   伏羲傳道至於今，窮理盡性至於命。了命如何是本元，先認坎離並四正。   <br />   坎離即是真常家，見者超凡須入聖。坎是虎，離是龍，二體本來同一宮。   <br />   龍吞虎啖居其中，離合浮沈初復終。剝而復，否而泰，進退往來定交會。   <br />   弦而望，明而晦，消長盈虛相匹配。神仙深入水晶宮，時飲醍醐清更醲。   <br />   餌之千日功便成，金筋玉骨身已輕。此個景象惟自身，上升早得朝三清。   <br />   三清聖位我亦有，本來只奪乾坤精。飲凡酒，食膻腥，補養元和沖更盈。   <br />   自融結，轉光明，變作珍珠飛玉京。須臾六年腸不餒，血化白膏體難毀。   <br />   不食方為真絕糧，真氣薰蒸肢體強。既不食，超百億，口鼻都無凡喘息。   <br />   真人以踵凡以喉，從此真凡兩邊立。到此遂成無漏身，胎息丹田湧真火。   <br />   老氏自此號嬰兒，火候九年都經過。留形住世不知春，忽爾天門頂中破。   <br />   真人出現大神通，從此天仙可相賀。聖賢三教不異門，昧者勞心休恁麼。   <br />   有識自愛生，有形終不滅。歎愚人，空駕說。   <br />   愚人流蕩無則休，落趣迴圈幾時徹。學人學人細尋覓，且須研究古金碧。   <br />   金碧參同不計年，妙中妙兮玄中玄。  </p>  <p align=\"center\">   <span class=\"style1\">贈劉方處士</span>   <br />   六國愁看沉與浮，攜琴長嘯出神州。擬向煙霞煮白石，偶來城市見丹丘。   <br />   受得金華出世術，期於紫府駕雲遊。年來摘得黃岩翠，琪樹參差連地肺。   <br />   露飄香隴玉苗滋，月上碧峰丹鶴唳。洞天消息春正深，仙路往還俗難繼。   <br />   忽因乘興下白雲，與君邂逅於塵世。塵世相逢開口希，共論太古同流志。   <br />   瑤琴寶瑟與君彈，瓊漿玉液勸我醉。醉中亦話興亡事，云道總無珪組累。   <br />   浮世短景倏成空，石火電光看即逝。韶年淑質曾非固，花面玉顏還作土。   <br />   芳樽但繼曉復昏，樂事不窮今與古。何如識個玄玄道，道在杳冥須細考。   <br />   壺中一粒化奇物，物外千年功力奧。但能制得水中華，水火翻成金丹灶。   <br />   丹就人間不久居，自有碧霄元命誥。玄洲暘谷悉可居，地壽天齡永相保。   <br />   鸞車鶴駕逐雲飛，迢迢瑤池應易到。耳聞爭戰還傾覆，眼見妍華成枯槁。   <br />   唐家舊國盡荒蕪，漢室諸陵空白草。蜉蝣世界實足悲，槿花性命莫遲遲。   <br />   珠璣溢屋非為福，羅綺滿箱徒自危。志士戒貪昔所重，達人忘欲寧自期。   <br />   劉方劉方審聽我，流光迅速如飛過。陰婬果決用心除，屍鬼因循為汝禍。   <br />   八瓊秘訣君自識，莫待鉛空車又破。破車壞鉛須震驚，直遇伯陽應不可。   <br />   悠悠憂家復憂國，耗盡三田元宅火。咫尺玄關若要開，憑君自解黃金鎖。  </p>  <p align=\"center\">   <span class=\"style1\">寄白龍洞劉道人</span>   <br />   玉走金飛兩曜忙，始聞花發又秋霜。徒誇籛壽千來歲，也是雲中一電光。   <br />   一電光，何太疾，百年都來三萬日。其間寒暑互煎熬，不覺童顏暗中失。   <br />   縱有兒孫滿眼前，卻成恩愛轉牽纏。及乎精竭身枯朽，誰解教伊暫駐顏。   <br />   延年之道既無計，不免將身歸逝水。但看古往聖賢人，幾個解留身在世。   <br />   身在世，也有方，只為時人誤度量。競向山中尋草藥，伏鉛制汞點丹陽。   <br />   點丹陽，事迥別，須向坎中求赤血。取來離位制陰精，配合調和有時節。   <br />   時節正，用媒人，金翁奼女結親姻。金翁偏愛騎白虎，奼女常駕赤龍身。   <br />   虎來靜坐秋江裡，龍向潭中奮身起。兩獸相逢戰一場，波浪奔騰如鼎沸。   <br />   黃婆丁老助威靈，撼動乾坤走神鬼。須臾戰罷雲氣收，種個玄珠在泥底。   <br />   從此根芽漸長成，隨時灌溉抱真精。十月脫胎吞入口，忽覺凡身已有靈。   <br />   此個事，世間稀，不是等閒人得知。宿世若無仙骨分，容易如何得遇之。   <br />   金液丹，宜便煉，大都光景急如箭。要取魚，須結筌，何不收心煉取鉛。   <br />   莫教燭被風吹滅，六道輪回難怨天。近來世上人多詐，盡著布衣稱道者。   <br />   問他金木是何般，噤口不言如害啞。卻云服氣與休糧，別有門庭道路長。   <br />   豈不見陰君破迷歌裡說，太乙含真法最強。   <br />   莫怪言詞太狂劣，只為時人難鑒別。惟君心與我心同，方敢傾心與君說。  </p>  <p align=\"center\">   <span class=\"style1\">贈喬二郎</span>   <br />   與君相見皇都裡，陶陶動便經年醉。醉中往往愛藏真，亦不為他名與利。   <br />   勸君休戀浮華榮，直須奔走煙霞程。煙霞欲去如何去，先須肘後飛金晶。   <br />   金晶飛到上宮裡，上宮下宮通光明。當時玉汞涓涓生，奔歸元海如雷聲。   <br />   從此夫妻相際會，歡娛踴躍情無外。水火都來兩半間，卦候翻成地天泰。   <br />   一浮一瀋陽煉陰，陰盡方知此理深。到底根元是何物，分明只是水中金。   <br />   喬公喬公急下手，莫逐烏飛兼兔走。何如修煉作真人，塵世浮生終不久。   <br />   人道長生沒得來，自古至今有有有。  </p>  <p align=\"center\">   <span class=\"style1\">鄂渚悟道歌</span>   <br />   縱橫天際為閑客，時遇季秋重陽節。陰雲一布遍長空，膏澤連綿滋萬物。   <br />   因雨泥滑門不出，忽聞鄰舍語丹術。試問鄰公可相傳，一言許肯更無難。   <br />   數篇奇怪文入手，一夜挑燈讀不了。曉來日早才看畢，不覺自醉如恍惚。   <br />   恍惚之中見有物，狀如日輪明突屼。自言便是丹砂精，宜向鼎中烹凡質。   <br />   凡質本來不化真，化真須得真中物。不用鉛，不用汞，還丹須向爐中種。   <br />   玄中之玄號真鉛，及至用鉛還不用。或名龍，或名虎，或號嬰兒並奼女。   <br />   丹砂一粒名千般，一中有一為丹母。火莫燃，水莫凍，修之煉之須珍重。   <br />   直待虎嘯折顛峰，驪龍奪得玄珠弄。龍吞玄寶忽升飛，飛龍被我捉來騎。   <br />   一翥上朝歸碧落，碧落廣闊無東西。無曉無夜無年月，無寒無暑無四時。   <br />   自從修到無為地，始覺奇之又怪之。  </p>  <p align=\"center\">   <span class=\"style1\">又記</span>   <br />   數載樂幽幽，欲逃寒暑逼。不求名與利，猶恐身心役。   <br />   苦志慕黃庭，殷勤求道跡。陰功暗心修，善行長日積。   <br />   世路果逢師，時人皆不識。我師機行密，懷量性孤僻。   <br />   解把五行移，能將四象易。傳餘造化門，始悟希夷則。   <br />   服取兩般真，從頭路端的。烹煎日月壺，不離乾坤側。   <br />   至道眼前觀，得之元咫尺。真空空不空，真色色非色。   <br />   推倒玉葫蘆，迸出黃金液。緊把赤龍頭，猛將驪珠吸。   <br />   吞歸臟腑中，奪得神仙力。妙號一黍珠，延年千萬億。   <br />   同途聽我吟，與道相親益。未曉真黃芽，徒勞遊紫陌。   <br />   把住赤烏魂，突出銀蟾魄。未省此中玄，常流容易測。   <br />   三天應有路，九地終無厄。守道且藏愚，忘機要混跡。   <br />   群生莫相輕，已是蓬萊客。  </p>  <p align=\"center\">   <span class=\"style1\">秘訣歌</span>   <br />   求之不見，來即不見。不見不見，君之素面。火裡曾飛，水中亦見。   <br />   道路非遙，身心不戀。又不知有返陰之龜，回陽之雁。遇即遇真人，達即達其神。   <br />   一萬二千甲子，一壺流霞長春。流霞流霞，本性一家。   <br />   饑餐日精，渴飲月華。將甲子丁丑之歲，與君決破東門之大瓜。  </p>  <p align=\"center\">   <span class=\"style1\">勉牛生、夏侯生</span>   <br />   二秀才，二秀才兮非秀才，非秀才兮是仙才。中華國裡親遭遇，仰面觀天笑眼開。   <br />   鶴形兮龜骨，龍吟兮虎顏。我有至言相勸勉，願君兮勿猜勿猜。   <br />   但煦日吹月，咽雨呵雷。火寄冥宮，水濟丹台。   <br />   金木交而土歸位，鉛汞分而丹露胎。赤血換而白乳流，透九竅兮動百骸。   <br />   然然卷，然然舒，哀哀咍咍。孩兒喘而不死，腹空虛兮長齋。   <br />   酬名利兮狂歌醉舞，酬富貴兮麻裰莎鞋。甲子問時休記，看桑田變作黃埃。   <br />   青山白雲好居住，勸君歸去來兮歸去來。  </p>  <p align=\"center\">   <span class=\"style1\">題四明金鵝寺壁</span>   <br />   方丈有門出不鑰，見個山童露雙腳。問伊方丈何寂寥，道是虛空也不著。   <br />   聞此語，何欣欣，主翁豈是尋常人。我來謁見不得見，謁心耿耿生埃塵。   <br />   歸去也，波浩渺，路入蓬萊山杳杳。相思一上石樓時，雪晴海闊千峰曉。  </p>  <p align=\"center\">   <span class=\"style1\">穀神歌</span>   <br />   我有一腹空谷虛，言之道有又還無。言之無兮不可捨，言之有兮不可居。   <br />   穀兮穀兮太玄妙，神兮神兮真大道。保之守之不死名，修之煉之仙人號。   <br />   神得一以靈，穀得一以盈。若人能守一，只此是長生。   <br />   本不遠離，身還不見。煉之功若成，自然凡骨變。   <br />   穀神不死玄牝門，出入綿綿道若存。修煉還須夜半子，河車般載上昆侖。   <br />   龍又吟，虎又嘯，風雲際會黃婆叫。火中奼女正含嬌，回觀水底嬰兒俏。   <br />   嬰兒奼女見黃婆，兒女相逢兩意和。金殿玉堂門十二，金翁木母正來過。   <br />   重門過後牢關鎖，點檢斗牛先下火。進火消陰始一陽，千歲仙桃初結果。   <br />   曲江東岸金烏飛，西岸清光玉兔輝。烏兔走歸峰頂上，爐中奼女脫青衣。   <br />   脫卻青衣露素體，嬰兒領入重幃裡。十月情濃產一男，說道長生永不死。   <br />   勸君煉，勸君修，穀神不死此中求。此中悟取玄微處，與君白日登瀛洲。  </p>  <p align=\"center\">   <span class=\"style1\">修身訣</span>   <br />   人命急如線，上下來往速如箭。認得是元神，子後午前須至煉。   <br />   隨意出，隨意入，天地三才人得一。既得一，勿遺失，失了永求無一物。   <br />   堪歎荒郊塚墓中，自古滅亡不知屈。  </p>  <p align=\"center\">   <span class=\"style1\">長短句</span>   <br />   落魄且落魄，夜宿鄉村，朝遊城郭。閑來無事玩青山，困來街市貨丹藥。   <br />   賣得錢，不算度，酤美酒，自斟酌。醉後吟哦動鬼神，任意日頭向西落。  </p>  <p align=\"center\">   <span class=\"style1\">直指大丹歌</span>   <br />   三清宮殿隱昆巔，日月光浮起紫煙。池沼泓泓翻玉液，樓臺疊疊運靈泉。   <br />   青龍乘火鉛為汞，白虎騰波汞作鉛。欲得坎男求匹偶，須憑離女結因緣。   <br />   黃婆設盡千般計，金鼎開成一朵蓮。列女擎烏當左畔，將軍戴兔鎮西邊。   <br />   黑龜卻伏紅爐下，朱雀還棲華閣前。然後澄神窺見影，三周功就駕雲軿。  </p>  <p align=\"center\">   <span class=\"style1\">漁父詞一十八首。入定</span>   <br />   閉目藏真神思凝，杳冥中裡見吾宗。無邊畔，迥朦朧，玄景觀來覺盡空。  </p>  <p align=\"center\">   <span class=\"style1\">漁父詞一十八首。初九</span>   <br />   大道從來屬自然。空堂寂坐守機關。三田寶，鎮長存，赤帝分明坐廣寒。  </p>  <p align=\"center\">   <span class=\"style1\">漁父詞一十八首。玄用</span>   <br />   日月交加曉夜奔，昆侖頂上定乾坤。真鏡裡，實堪論，靉靉紅霞曉寂門。  </p>  <p align=\"center\">   <span class=\"style1\">漁父詞一十八首。神效</span>   <br />   恍惚擒來得自然，偷他造化在其間。神鼎內，火烹煎，盡歷陰陽結作丹。  </p>  <p align=\"center\">   <span class=\"style1\">漁父詞一十八首。沐浴</span>   <br />   卯酉門中作用時，赤龍時蘸玉清池。雲薄薄，雨微微，看取妖容露雪肌。  </p>  <p align=\"center\">   <span class=\"style1\">漁父詞一十八首。延壽</span>   <br />   子午常餐日月精，玄關門戶啟還扃。長如此，過平生，且把陰陽子細烹。  </p>  <p align=\"center\">   <span class=\"style1\">漁父詞一十八首。瑞鼎</span>   <br />   會合都從戊巳家，金鉛水汞莫須誇。只此物，結丹砂，反覆陰陽色轉華。  </p>  <p align=\"center\">   <span class=\"style1\">漁父詞一十八首。活得</span>   <br />   位立三才屬五行，陰陽合處便相生。龍飛踴，虎狌獰，吐個神珠各戰爭。  </p>  <p align=\"center\">   <span class=\"style1\">漁父詞一十八首。燦爛</span>   <br />   四象分明八卦周，乾坤男女論綢繆。交會處，更嬌羞，轉覺情深玉體柔。  </p>  <p align=\"center\">   <span class=\"style1\">漁父詞一十八首。煉質</span>   <br />   運本還元於此尋，周流金鼎虎龍吟。身不老，俗難侵，貌返童顏骨變金。  </p>  <p align=\"center\">   <span class=\"style1\">漁父詞一十八首。神異</span>   <br />   還返初成立變童，瑞蓮開處色輝紅。金鼎內，迥朦朧，換骨添筋處處通。  </p>  <p align=\"center\">   <span class=\"style1\">漁父詞一十八首。知路</span>   <br />   那個仙經述此方，參同大易顯陰陽。須窮取，莫顛狂，會者名高道自昌。  </p>  <p align=\"center\">   <span class=\"style1\">漁父詞一十八首。朝帝</span>   <br />   九轉功成數盡乾，開爐撥鼎見金丹。餐餌了，別塵寰，足躡青雲突上天。  </p>  <p align=\"center\">   <span class=\"style1\">漁父詞一十八首。方契理</span>   <br />   舉世人生何所依，不求自己更求誰。絕嗜欲，斷貪癡，莫把神明暗裡欺。  </p>  <p align=\"center\">   <span class=\"style1\">漁父詞一十八首。自無憂</span>   <br />   學道初從此處修，斷除貪愛別嬌柔。長守靜，處深幽，服氣餐霞飽即休。  </p>  <p align=\"center\">   <span class=\"style1\">漁父詞一十八首。作甚物</span>   <br />   貪貴貪榮逐利名，追遊醉後戀歡情。年不永，代君驚，一報身終那裡生。  </p>  <p align=\"center\">   <span class=\"style1\">漁父詞一十八首。疾瞥地</span>   <br />   萬劫千生得個人，須知先世種來因。速覺悟。出迷津，莫使輪回受苦辛。  </p>  <p align=\"center\">   <span class=\"style1\">漁父詞一十八首。常自在</span>   <br />   閉目尋真真自歸，玄珠一顆出輝輝。終日玩，莫拋離，免使閻王遣使追。  </p>  <p align=\"center\">   <span class=\"style1\">口占</span>   <br />   非神亦非仙，非術亦非幻。天地有終窮，桑田幾遷變。   <br />   身固非我有，財亦何足戀。曷不從吾遊，騎鯨騰汗漫。  </p>  <p align=\"center\">   <span class=\"style1\">敲爻歌</span>   <br />   漢終唐國飄蓬客，所以敲爻不可測。縱橫逆順沒遮欄，靜則無為動是色。   <br />   也飲酒，也食肉，守定胭花斷淫欲。行歌唱詠胭粉詞，持戒酒肉常充腹。   <br />   色是藥，酒是祿，酒色之中無拘束。只因花酒誤長生，飲酒帶花神鬼哭。   <br />   不破戒，不犯淫，破戒真如性即沈。犯淫壞失長生寶，得者須由道力人。   <br />   道力人，真散漢，酒是良朋花是伴。花街柳巷覓真人，真人只在花街玩。   <br />   摘花戴飲長生酒，景裡無為道自昌。一任群迷多笑怪，仙花仙酒是仙鄉。   <br />   到此鄉，非常客，奼女嬰兒生喜樂。洞中常採四時花，時花結就長生藥。   <br />   長生藥，採花心，花蕊層層豔麗春。時人不達花中理，一訣天機直萬金。   <br />   謝天地，感虛空，得遇仙師是祖宗。附耳低言玄妙旨，提上蓬萊第一峰。   <br />   第一峰，是仙物，惟產金花生恍惚。口口相傳不記文，須得靈根骨髓堅。   <br />   堅骨髓，煉靈根，片片桃花洞裡春。七七白虎雙雙養，八八青龍總一斤。   <br />   真父母，送元宮，木母金公性本溫。十二宮中蟾魄現，時時地魄降天魂。   <br />   鉛初就，汞初生，玉爐金鼎未經烹。一夫一婦同天地，一男一女合乾坤。   <br />   庚要生，甲要生，生甲生庚道始萌。拔取天根並地髓，白雪黃芽自長成。   <br />   鉛亦生，汞亦生，生汞生鉛一處烹。烹煉不是精和液，天地乾坤日月精。   <br />   黃婆匹配得團圓，時刻無差口付傳。八卦三元全藉汞，五行四象豈離鉛。   <br />   鉛生汞，汞生鉛，奪得乾坤造化權。杳杳冥冥生恍惚，恍恍惚惚結成團。   <br />   性須空，意要專，莫遣猿猴取次攀。花露初開切忌觸，鎖居上釜勿抽添。   <br />   玉爐中，文火爍，十二時中惟守一。此時黃道會陰陽，三性元宮無漏泄。   <br />   氣若行，真火煉，莫使玄珠離寶殿。加添火候切防危，初九潛龍不可煉。   <br />   消息火，刀圭變，大地黃芽都長遍。五行數內一陽生，二十四氣排珠宴。   <br />   火足數，藥方成，便有龍吟虎嘯聲。三鉛只得一鉛就，金果仙芽未現形。   <br />   再安爐，重立鼎，跨虎乘龍離凡境。日精才現月華凝，二八相交在壬丙。   <br />   龍汞結，虎鉛成，咫尺蓬萊只一程。坤鉛乾汞金丹祖，龍鉛虎汞最通靈。   <br />   達此理，道方成，三萬神龍護水晶。守時定日明符刻，專心惟在意虔誠。   <br />   黑鉛過，採清真，一陣交鋒定太平。三車搬運珍珠寶，送歸寶藏自通靈。   <br />   天神佑，地祇迎，混合乾坤日月精。虎嘯一聲龍出窟，鸞飛鳳舞出金城。   <br />   朱砂配，水銀停，一派紅霞列太清。鉛池迸出金光現，汞火流珠入帝京。   <br />   龍虎媾，外持盈，走聖飛靈在寶瓶。一時辰內金丹就，上朝金闕紫雲生。   <br />   仙桃熟。摘取餌，萬化來朝天地喜。齋戒等候一陽生，便進周天參同理。   <br />   參同理，煉金丹，水火薰蒸透百關。養胎十月神丹結，男子懷胎豈等閒。   <br />   內丹成，外丹就，內外相接和諧偶。結成一塊紫金丸，變化飛騰天地久。   <br />   丹入腹，非尋常，陰陽剝盡化純陽。飛升羽化三清客，各遂功成達上蒼。   <br />   三清客，駕瓊輿，跨鳳騰霄入太虛。似此逍遙多快樂，遨遊三界最清奇。   <br />   太虛之上修真士，朗朗圓成一物無。一物無，唯顯道，五方透出真人貌。   <br />   仙童仙女彩雲迎，五明宮內傳真誥。傳真誥，話幽情，只是真鉛煉汞精。   <br />   聲聞緣覺冰消散，外道修羅縮項驚。點枯骨，立成形，通道天梯似掌平。   <br />   九祖先靈得超脫，誰羨繁華貴與榮。尋烈士，覓賢才，同安爐鼎化凡胎。   <br />   若是慳財並惜寶，千萬神仙不肯來。修真士，不妄說，妄說一句天公折。   <br />   萬劫塵沙道不成，七竅眼睛皆迸血。貧窮子，發誓切，待把凡流盡提接。   <br />   同越蓬萊仙會中，凡景煎熬無了歇。塵世短，更思量，洞裡乾坤日月長。   <br />   堅志苦心三二載，百千萬劫壽彌疆。達聖道，顯真常，虎兕刀兵更不傷。   <br />   水火蛟龍無損害，拍手天宮笑一場。這些功，真奇妙，分付與人誰肯要。   <br />   愚徒死戀色和財，所以神仙不肯召。真至道，不擇人，豈論高低富與貧。   <br />   且饒帝子共王孫，須去繁華銼銳分。嗔不除，憨不改，墮入輪回生死海。   <br />   堆金積玉滿山川，神仙冷笑應不採。名非貴，道極尊，聖聖賢賢顯子孫。   <br />   腰間跨玉騎驕馬，瞥見如同隙裡塵。隙裡塵，石中火，何在留心為久計。   <br />   苦苦煎熬喚不回，奪利爭名如鼎沸。如鼎沸，永沈淪，失道迷真業所根。   <br />   有人平卻心頭棘，便把天機說與君。命要傳，性要悟，入聖超凡由汝做。   <br />   三清路上少人行，畜類門前爭入去。報賢良，休慕顧，性命機關須守護。   <br />   若還缺一不芳菲，執著波查應失路。只修性，不修命，此是修行第一病。   <br />   只修祖性不修丹，萬劫陰靈難入聖。達命宗，迷祖性，恰似鑒容無寶鏡。   <br />   壽同天地一愚夫，權物家財無主柄。性命雙修玄又玄，海底洪波駕法船。   <br />   生擒活捉蛟龍首，始知匠手不虛傳。  </p>  <p align=\"center\">   <span class=\"style1\">三字訣</span>   <br />   這個道，非常道。性命根，生死竅。說著醜，行著妙。人人憎，個個笑。   <br />   大關鍵，在顛倒。莫厭穢，莫計較。得他來，立見效。地天泰，為朕兆。   <br />   口對口，竅對竅。吞入腹，自知道。藥苗新，先天兆。審眉間，行逆道。   <br />   滓質物，自繼紹。二者餘，方絕妙。要行持，令人叫。氣要堅，神莫耗。   <br />   若不行，空老耄。認得真，老還少。不知音，莫語要。些兒法，合大道。   <br />   精氣神，不老藥。靜裡全，明中報。乘鳳鸞，聽天詔。  </p>  <p align=\"center\">   <span class=\"style1\">百字碑</span>   <br />   養氣忘言守，降心為不為。動靜知宗祖，無事更尋誰。   <br />   真常須應物，應物要不迷。不迷性自住，性住氣自回。   <br />   氣回丹自結，壺中配坎離。陰陽生返復，普化一聲雷。   <br />   白雲朝頂上，甘露灑須彌。自飲長生酒，逍遙誰得知。   <br />   坐聽無弦曲，明通造化機。都來二十句，端的上天梯。  </p>  <p align=\"center\">   <span class=\"style1\">失調名</span>   <br />   鼎裡坎離，壺中天地，滿懷風月，一吸虛空。   <br />   塵寰裡，何人識我，開口問鴻濛。雲中。三弄笛，岳陽樓外，天遠霞紅。   <br />   笑騎黃鶴，暫過海陵東。拂袖呵呵歸去，鑾和玉佩，風響喬松。   <br />   君若要，知吾蹤跡，試與問仙翁。  </p>  <p align=\"center\">   <span class=\"style1\">沁園春</span>   <br />   暮宿蒼梧，朝游蓬島，朗吟飛過洞庭邊。岳陽樓酒醉，借玉山作枕，容我高眠。   <br />   出入無蹤，往來不定，半是風狂半是顛。隨身用、提籃背劍，貨賣雲煙。   <br />   人間飄蕩多年，曾佔東華第一筵。推倒玉樓，種吾奇樹；黃河放淺，栽我金蓮。   <br />   捽碎珊瑚，翻身北海，稽首虛皇高座前。無難事，要功成八百，行滿三千。   <br />   <br />   <span class=\"style1\">    鍾離權    <br />    <br />    題長安酒肆壁三絕句   </span>   <font color=\"#6666ff\">    <b>     <font color=\"#ff6600\">‧</font>    </b>   </font>   <span class=\"style1\">鍾離權</span>   <br />   坐臥常攜酒一壺，不教雙眼識皇都。乾坤許大無名姓，疏散人中一丈夫。  </p>  <p align=\"center\">得道高僧不易逢，幾時歸去願相從。自言住處連滄海，別是蓬萊第一峰。</p>  <p align=\"center\">莫厭追歡笑語頻，尋思離亂好傷神。閑來屈指從頭數，得見清平有幾人。</p>  <p align=\"center\">   <span class=\"style1\">贈呂洞賓</span>   <font color=\"#6666ff\">    <b>     <font color=\"#ff6600\">‧</font>    </b>   </font>   <span class=\"style1\">鍾離權</span>   <br />   知君幸有英靈骨，所以教君心恍惚。含元殿上水晶宮，分明指出神仙窟。   <br />   大丈夫，遇真訣，須要執持心猛烈。五行匹配自刀圭，執取龜蛇顛倒訣。   <br />   三屍神，須打徹，進退天機明六甲。知此三要萬神歸，來駕火龍離九闕。   <br />   九九道至成真日，三界四府朝元節。氣翱翔兮神烜赫，蓬萊便是吾家宅。   <br />   群仙會飲天樂喧，雙童引入升玄客。道心不退故傳君，立誓約言親灑血。   <br />   逢人兮莫亂說，遇友兮不須訣。莫怪頻發此言辭，輕慢必有陰司折。   <br />   執手相別意如何，今日為君重作歌。說盡千般玄妙理，未必君心信也麼。   <br />   子後分明說與汝，保惜吾言上大羅。  </p> "}