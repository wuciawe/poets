{"id":"7-120","content":"   <div align=\"center\">   <span class=\"style1\">史深</span>  </div>  <p align=\"center\">   <span class=\"style2\">玉漏遲</span>   <br />   綠樹深庭院。侵簾暝草，沿砌幽蘚。問訊餘芳，糝逕碎紅千點。   <br />   暗有芹香墮幾，認杏棟、營巢新燕。晴思軟。春光幾放，費人裁翦。   <br />   梅陰地濕無塵，但密袖薰虯，靜看詩卷。半掬羈心，似翠蕉難展。   <br />   花事因循過了，漸愁人、薰風團扇。屏畫掩。屏上數峰青遠。  </p>  <p align=\"center\">   <span class=\"style2\">木蘭花慢</span>   <br />   畫樓簾半捲，倩誰覓、鳳簫音。記待月梅邊，籠香酒後，私語屏陰。   <br />   匆匆佩珠暗解，斷歸鴻、消息兩沈沈。前度劉郎易老，舊時飛燕難尋。   <br />   羅襟。薄有淚痕侵。釵股暗黃金。向寶奩密看，綾箋小字，長是驚心。   <br />   登臨漫勞眺遠，但青山、杳隔暮雲深。曾傍灣擊馬，紫騮嘶度平林。  </p>  <p align=\"center\">   <span class=\"style2\">花心動‧泊舟四聖觀</span>   <br />   肌雪浮香，見梅花清姿，漫勞凝佇。淡粉最嬌，羞把春●，長記壽陽眉嫵。   <br />   綠苔深逕尋幽地，誰相伴、淩波微步。翠鴛冷，芳塵路杳，舊遊何處。   <br />   不信重城間阻。終沒個因由，寄聲傳語。寶炬凝珠，彩筆呵冰，密寫斷腸新句。   <br />   月寒煙暝孤山下，羞吟●、斷橋邊去。遮愁緒。丹青怎生畫取。  </p> "}