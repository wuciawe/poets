{"id":"7-604","content":"   <div align=\"center\">   <span class=\"style1\">黃時龍</span>  </div>  <p align=\"center\">   <span class=\"style2\">浣溪沙</span>   <br />   雨歇花梢月正明。映簾人靜繡燈昏。鴛鴦成字便停針。   <br />   笑啟玉奩明酒暈，緩尋金葉熨香心。一春情緒此時深。  </p>  <p align=\"center\">   <span class=\"style2\">夜行船</span>   <br />   十四弦聲猶未斷。星月上、西牆一半。卻手休彈，含情嫩妒，報道春宵短。   <br />   銀燭紗籠須早辦。不住地、金蕉催勸。別院人歸，小窗燈靜，自把花枝看。  </p>  <p align=\"center\">   <span class=\"style2\">虞美人</span>   <br />   捲簾人出身如燕。燭底粉妝明豔。羯鼓初催按六么。無限春嬌都上、舞裙腰。   <br />   畫堂深窈親曾見。宛轉楚波如怨。小立花心曲未終。一把柳絲無力、倚東風。  </p> "}