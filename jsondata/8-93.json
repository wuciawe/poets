{"id":"8-93","content":"   <center>   <p>    <font color=\"#FF6600\" size=\"6\" face=\"標楷體\">     <strong>      <font size=\"+3\" color=\"#FF6600\">       <b>喬吉</b>      </font>     </strong>    </font>    <br />    <br />    （西元1280～1345）字孟符，號笙鶴翁、惺惺道人，元山西太原    <br />    人，流寓杭州。著有惺惺道人樂府及雜劇金錢記等。    <br />    <br />    <font color=\"#FF6600\">     <b>正宮‧醉太平‧題情</b>    </font>    <br />    離情廝禁，舊約難尋。落紅堆徑雨沉沉。鎖梨花院深。    <br />    瘦來裙掩鴛鴦錦，愁多夢冷芙蓉枕，髻松釵落鳳凰金，險掂折玉簪。   </p>   <p>    <font color=\"#FF6600\">     <b>樂閑</b>    </font>    <br />    鏈秋霞汞鼎，煮晴雪茶鐺。落花流水護茅亭，似春風武陵。    <br />    喚樵青、椰瓢傾、雲淺松醪剩，倚圍屏、洞仙酣、露冷石床淨，掛枯藤。    <br />    野猿啼、月淡紙窗明，老先生睡醒。   </p>   <p>    <font color=\"#FF6600\">     <b>漁樵閒話</b>    </font>    <br />    柳穿魚旋煮，柴換酒新沽。斗牛兒乘興老樵漁，論閑言悵語。    <br />    燥頭顱束雲擔雪耽辛苦，坐蒲團攀風詠月窮活路，    <br />    按葫蘆談天說地醉模糊。入江山畫圖。   </p>   <p>    <font color=\"#FF6600\">     <b>正宮‧綠么遍‧自述</b>    </font>    <br />    不占龍頭選，不入名賢傳。時時酒聖，處處詩禪，煙霞狀元，江湖醉仙，    <br />    笑談便是編修院。留連，批風抹月四十年。   </p>   <p>    <font color=\"#FF6600\">     <b>南呂‧四塊玉‧詠手</b>    </font>    <br />    弦上看，花間把，握雨攜雲那清嘉，春風滿袖拈羅帕。    <br />    擎玉斝，微蘸甲，風韻煞。   </p>   <p>玉掌溫，瓊枝嫩，閑弄閑拈暗生春，為纖柔長惹風流恨。    <br />    掠翠顰，整髻雲，可喜損。   </p>   <p>    <font color=\"#FF6600\">     <b>南呂‧玉交枝‧閒適二曲</b>    </font>    <br />    山間林下，有草舍蓬窗幽雅。蒼松翠竹堪圖畫，近煙村三四家。    <br />    飄飄好夢隨落花，紛紛世味如嚼蠟。一任他蒼頭皓髮，莫徒勞心猿意馬。    <br />    自種瓜，自採茶，爐內鏈丹砂。看一卷道德經，講一會漁樵話，    <br />    閉上槿樹籬，醉臥在葫蘆架，盡清閒自在煞。   </p>   <p>無災無難，受用會桑榆日晚。英雄事業何時辦，空熬煎兩鬢斑。    <br />    陳摶睡足西華山，文王不到磻溪岸。不是我心灰意懶，怎陪伴愚眉肉眼，    <br />    雪滿山，水繞灘，靜愛野鷗閑。使見識偃月堂，受驚怕連雲棧，    <br />    想起來滿面看，通身汗，慘煞人也蜀道難。   </p>   <p>    <font color=\"#FF6600\">     <b>失題</b>    </font>    <br />    青春空過，早兩鬢秋霜漸多。運籌帷幄簪筆坐，費心如安樂窩，    <br />    黃塵黑海萬丈波，綠袍槐簡千家貨。算世人難蹬脫，脫這金枷玉鎖。    <br />    問小哥，你省麼？拍手笑呵呵。穿袖衫調傀儡，    <br />    搭套項推沉磨，我如今得空便都參破。得清閒才是我。   </p>   <p>溪山一派，接松徑寒雲綠苔。蕭蕭五柳疏籬寨，撒金錢菊正開，    <br />    先生拂袖歸去來。將軍戰馬今何在？急跳出風波大海，作個煙霞逸客，    <br />    翠竹齋、薛荔階，強似五侯宅。這一條青穗條，    <br />    傲煞你黃金帶。再不著父母憂，再不還兒孫債。險也啊，拜將台！   </p>   <p>    <font color=\"#FF6600\">     <b>南呂‧閱金經‧閨情</b>    </font>    <br />    玉減梅花瘦，翠顰妝鏡羞，雨念雲思何日休？休，休登江上樓。    <br />    紅彎袖，淚痕都是愁。   </p>   <p>訝金紅鸞紙，染香丹鳳詞，情繫人心秋藉絲。思，擲梭雙淚時。    <br />    回文字，織成腸斷詩。   </p>   <p>    <font color=\"#FF6600\">     <b>中呂‧朝天子‧歌者簪山桔</b>    </font>    <br />    錦囊，未黃，宜薦秋風釀。何須一夜洞庭霜，好先試銷金帳。    <br />    豆寇梢頭，丁香枝上，蘸吳姬指甲涼。剖將，試嘗，止愛些酸模樣。   </p>   <p>    <font color=\"#FF6600\">     <b>賦所感</b>    </font>    <br />    翠衫，玉簪，脂唇小櫻桃淡。多情多緒眼腦饞，誰敢去胡搖撼？    <br />    冷諢先口斬，呆科先探，小心兒真個敢。為俺，大膽，我倒有三分慘。   </p>   <p>    <font color=\"#FF6600\">     <b>小娃琵琶</b>    </font>    <br />    暖烘，醉容，逼匝的芳心動。雛鶯聲在小簾櫳，喚醒花前夢。    <br />    指甲纖柔，眉兒輕縱，和相思曲未終。玉蔥，翠峰，嬌怯煞琵琶重。   </p>   <p>    <font color=\"#FF6600\">     <b>中呂‧滿庭芳‧鐵馬兒</b>    </font>    <br />    虛簷月明。穿簾得失，注月前程。只聞閫外將軍令，肅肅宵征。    <br />    歌舞鬧難蹅錦營，雨雲閑偏戰愁城。嘶不定，鋼腸人厭聽，風入四蹄輕。   </p>   <p>    <font color=\"#FF6600\">     <b>漁父詞</b>    </font>    <br />    瀟湘畫中，雪翻秋浪，玉削晴峰。蓴鱸高興西風動，掛起風篷。    <br />    夢不到青雲九重。祿不求皇閣千鍾。浮蛆甕，活魚自烹，濁酒旋篘紅。   </p>   <p>湘江漢江，山川第一，景物無雙。呼兒盞洗生珠蚌，有酒盈缸。    <br />    爭人我心都納降，和伊吾歌不成腔。船初樁，芙蓉對港，和月倚篷窗。   </p>   <p>吳頭楚尾，江山入夢，海鳥忘機。閑來得覺胡倫睡，枕著蓑衣。    <br />    釣台下風雲慶會，綸竿上日月交蝕。知滋味，桃花浪裡，春水鱖魚肥。   </p>   <p>江湖隱居，既學范蠡，問甚三閭。終身休惹閑題目，裝個葫蘆，    <br />    行雨罷龍歸遠浦，送秋來雁落平湖。搖船去，濁醪換取，一串柳穿魚。   </p>   <p>山妻稚子，薄披鱸膾，細切蓴絲。葫蘆盛酒江頭市，盞用青瓷。    <br />    笑呂望風雲古史，愛玄真江海新詩。心無事，尋思那時，悔殺進西施。   </p>   <p>疏狂逸客，一樽酒盡，百尺帆開。劃然長嘯西風快，海上潮來。    <br />    入萬頃玻璃世界，望三山翡翠樓臺。綸竿外，江湖水窄，回首是蓬萊。   </p>   <p>湖平棹穩，桃花泛暖，柳絮吹春。萋蒿香脆蘆芽嫩，爛煮河豚。    <br />    閑日月熬了些酒樽，惡風波飛不上絲綸。芳村近，田原隱隱，疑是避秦人。   </p>   <p>扁舟棹短，名休掛齒，身不屬官。船頭酒醒妻兒喚，笑語團圞。    <br />    錦畫圖芹香水暖，玉圍屏雪急風酸。清江畔，閒愁不管，天地一壺寬。   </p>   <p>沙堤纜船，樵夫問訊，溪友留連。笑談便是編修院，誰貴誰賢，    <br />    不應舉江湖狀元，不思凡蓑笠神仙。魚成串，垂楊岸邊，還卻酒家錢。   </p>   <p>扁舟最小，綸巾蒲扇，酒甕詩瓢。樵青拍手漁童笑，回首金焦。    <br />    箬笠底風雲縹緲，釣竿頭活計蕭條。船輕棹，一江夜潮，明月臥吹簫。   </p>   <p>綸竿送老，酒篘綠蟻，蟹擘紅膏。興來自把船兒棹，萬頃雲濤。    <br />    風月養吾生老饕，江湖歌楚客《離騷》。溪童道，蓑衣是草，不換錦宮袍。   </p>   <p>漁家過活，雪篷雲棹，雨笠煙蓑。一聲欸乃無人和，妻子呵呵。    <br />    包古今不宜時短褐，泛江湖無定處行窩。休扶舵，輕將棹撥，江上月明多。   </p>   <p>活魚旋打，沽些村酒，問那人家。江山萬里天然畫，落日煙霞。    <br />    垂袖舞風生鬢髮，扣舷歌聲撼漁槎。初更罷，波明淺沙。明月浸蘆花。   </p>   <p>漁翁醉也，任橫棹揖，不纜樁橛。晚來隔浦燈明滅，船閣沙斜。    <br />    蘆花夢西風睡徹，松茅煙夜火燒絕。秋江月，林梢半缺，潮信早來些。   </p>   <p>江天晚涼，一灘蓼沙，十里蓮塘。酒缸盛酒船頭上，有幾個漁郎。    <br />    雲錦機織作成醉鄉，綺羅叢排辦出滄浪。杯盤放，鱸魚味長，甜似大官羊。   </p>   <p>秋江暮景，胭脂林障，翡翠山屏。幾年罷卻青雲興，直泛滄溟。    <br />    臥御榻彎的腿疼，坐羊皮慣得身輕。風初定，絲綸慢整，牽動一潭星。   </p>   <p>攜魚換酒，魚鮮可口，酒熱扶頭。盤中不是鯨鯢肉，鱘鮓初熟。    <br />    太湖水光搖酒甌，洞庭山影落魚舟。歸來後，一竿釣鉤，不掛古今愁。   </p>   <p>江聲撼枕，一川殘月，滿目遙岑。白雲流水無人禁，勝似山林。    <br />    釣晚霞寒波濯錦，看秋潮夜海熔金。村醪窨，何人共飲？鷗鷺是知心。   </p>   <p>輕鷗數點，寒蒲獵獵，秋水厭厭。五湖煙景由人占，有甚防嫌，    <br />    是非海天驚地險。水雲鄉浪靜風恬。村醪釅，歌聲冉冉，明月在山尖。   </p>   <p>篷窗半龕，掛晴帆飽，照夜燈饞。一竿界破江雲淡，蝦蟹盈籃。    <br />    未放我杯中量減，盡教他鬢影秋攙。船休纜，中流半酣，繫楫下湘潭。   </p>   <p>    <font color=\"#FF6600\">     <b>中呂‧紅繡鞋‧竹衫兒</b>    </font>    <br />    并刀剪龍鬚為寸，玉絲穿龜背成文，襟袖清涼不沾塵。    <br />    汗香晴帶雨，肩瘦冷搜雲，是玲瓏剔透人。   </p>   <p>浹背全無暑汗，曲肱時印新瘢，襯荷花落魄壯懷寬。    <br />    挹風香雙袖細，披野色一襟團，滿身兒窺豹管。   </p>   <p>    <font color=\"#FF6600\">     <b>書所見</b>    </font>    <br />    臉兒嫩難藏酒暈，扇兒薄不隔歌塵，佯整金釵暗窺人。    <br />    涼風醒醉眼，明月破詩魂，料今宵怎睡得穩。   </p>   <p>    <font color=\"#FF6600\">     <b>泊皋亭山下</b>    </font>    <br />    石骨瘦金珠窟嵌，樹身馳瓔珞襤襂，秋影秋聲繞蓬龕。    <br />    青山黃鶴樓，白水黑龍潭，野猿啼碎膽。   </p>   <p>    <font color=\"#FF6600\">     <b>中呂‧喜春秋‧秋望</b>    </font>    <br />    千山落葉岩岩瘦，百尺危欄寸寸愁，有人獨倚晚妝樓。樓外柳，眉暗不禁秋。   </p>   <p>    <font color=\"#FF6600\">     <b>中呂‧山坡羊‧寓興</b>    </font>    <br />    鵬摶九萬，腰纏十萬，揚州鶴背騎來慣。事間關，景闌珊，    <br />    黃金不富英雄漢，一片世情天地間。白，也是眼；青，也是眼。   </p>   <p>    <font color=\"#FF6600\">     <b>冬日寫懷</b>    </font>    <br />    離家一月，閒居客舍，孟嘗君不費黃齏社，世情別，故交絕，    <br />    床頭金盡誰行借？今日又逢冬至節。酒，何處賒？梅，何處折？   </p>   <p>朝三暮四，昨非今是，癡兒不解榮枯事。儹家私，寵花枝，    <br />    黃金壯起荒淫志，千百錠買張招狀紙。身，已至此；心，猶未死。   </p>   <p>冬寒前後，歸晴時候，誰人相伴梅花瘦？釣鼇舟，纜汀洲，    <br />    綠蓑不耐風霜透，投至有魚來上鉤。風，吹破頭；霜，皴破手。   </p>   <p>    <font color=\"#FF6600\">     <b>自警</b>    </font>    <br />    清風閑坐，白雲高臥，面皮不受時人唾。樂跎跎，笑呵呵，    <br />    看別人搭套項推沉磨，蓋下一枚安樂窩。東，也在我。西，也在我。   </p>   <p>    <font color=\"#FF6600\">     <b>失題</b>    </font>    <br />    雲濃雲淡，窗明窗暗，等閒休擘驪龍頷。    <br />    正尷羬，莫貪婪，惡風波吃閃的都著淹，流則盈科止則坎。    <br />    行，也在俺；藏，也在俺。   </p>   <p>妝呆妝    <a target=\"_blank\" href=\"http://140.111.1.40/yitic/frc/frc00176.htm\">●</a>，妝聾妝口吞，人生一世剛圖甚？    <br />    句閑吟，酒頻斟，白雲夢繞青山枕，看遍洛陽花似錦。    <br />    榮，也在恁；枯，也在恁。   </p>   <p>    <font color=\"#FF6600\">     <b>商調‧梧葉兒‧出金陵</b>    </font>    <br />    塵暗埋金地，雲寒樹玉宮，歸去也老仙翁。    <br />    東北朝宗水，西南解慍風，船急似飛龍，到鐵甕城邊喜落篷。   </p>   <p>    <font color=\"#FF6600\">     <b>越調‧小桃紅‧贈劉牙兒</b>    </font>    <br />    瓠犀微露玉參差，偏稱烏金漬。斜抵春纖記前事，試尋思。    <br />    風流漫惹閑唇齒，含宮泛徵，咬文嚼字，誰敢嗑牙兒？   </p>   <p>    <font color=\"#FF6600\">     <b>立春遣興</b>    </font>    <br />    土牛泥軟潤滋滋，香寫宜春字。散作芳塵滿街市，灑吟髭。    <br />    老天也管閑公事，春風告示。梅花資次，攢到北邊枝。   </p>   <p>    <font color=\"#FF6600\">     <b>紙雁兒</b>    </font>    <br />    漢宮秋信落雲箋，行斷鴛鴦剪。寫不成書寄幽怨，鏡臺邊。    <br />    補妝羞對雙金鈿，清愁一點，有誰曾見，和影過遠山前。   </p>   <p>    <font color=\"#FF6600\">     <b>扇兒</b>    </font>    <br />    一聲誰剪楚江雲，秋色輕羅襯。休寫班姬六宮恨，淚成痕。    <br />    半枝汗濕香生暈，蒲葵策勳，桃花風韻，涼滲小烏巾。   </p>   <p>    <font color=\"#FF6600\">     <b>贈郭蓮兒</b>    </font>    <br />    錦幢羅蓋水晶宮，一曲菱歌動。太液雲香露華瑩，醉芙蓉。    <br />    鴛鴦不識淩波夢，秋房怨空，藕絲情重，粉瘦怯西風。   </p>   <p>    <font color=\"#FF6600\">     <b>花藍髻</b>    </font>    <br />    小鬟新樣鬥奇絕，學綰同心結。翠織香穿逞嬌劣，巧堆疊。    <br />    錦筐露濕瓊梳月，盛春倦也，和雲低遏；忙煞夢中蝶。   </p>   <p>    <font color=\"#FF6600\">     <b>效聯珠格</b>    </font>    <br />    落花飛絮隔朱簾，簾靜重門掩。掩鏡羞看臉兒漸女，漸女眉尖。    <br />    眉尖指屈將歸期念，念他拋閃。閃咱少欠，欠你病厭厭。   </p>   <p>    <font color=\"#FF6600\">     <b>贈朱阿矯</b>    </font>    <br />    鬱金香染海棠絲，雲膩宮鴉翅。翠靨眉兒畫心字，喜孜孜。    <br />    司空休作尋常事，樽前但得，身邊伏侍，誰敢想那些兒。   </p>   <p>    <font color=\"#FF6600\">     <b>閨思</b>    </font>    <br />    日高猶自睡沉沉，夢繞鴛鴦枕。不成閒愁廝拘禁，戀香衾。    <br />    東風落盡西園錦，知他為甚，情懷陡恁，懶卻惜花心。   </p>   <p>    <font color=\"#FF6600\">     <b>春閨怨</b>    </font>    <br />    玉樓風颭杏花衫，嬌怯春寒賺。酒病十朝九朝嵌，瘦岩岩。    <br />    愁濃難補眉兒淡，香消翠減，雨昏煙暗，芳草遍江南。   </p>   <p>    <font color=\"#FF6600\">     <b>中秋懷約</b>    </font>    <br />    桂花風雨較涼些，愁字兒難藏厭。一片秋聲戰梧葉，苦離別。    <br />    幸然不見團圓月，多應那人，相思今夜，明日敢來也。   </p>   <p>    <font color=\"#FF6600\">     <b>楚儀來因戲贈之</b>    </font>    <br />    碧梧月冷鳳凰枝，空守風流志。楚雨湘雲總心事，許多時。    <br />    口兒裡不道個胡倫字。殷勤謝伊，雖無傳示，來探了兩遭兒。   </p>   <p>    <font color=\"#FF6600\">     <b>別楚儀</b>    </font>    <br />    一樽別酒斷腸詞，難說心間事。行李匆匆怎酬志？    <br />    自尋思，從今別卻文章士。至如小子，十分不是，好處也想些兒。   </p>   <p>    <font color=\"#FF6600\">     <b>紹興于侯索賦</b>    </font>    <br />    晝長無事簿書閑，未午衙先散。一郡居民二十萬。    <br />    報平安，秋糧夏稅咄嗟兒辦。執花紋象簡，憑琴堂書案，日日看青山。   </p>   <p>    <font color=\"#FF6600\">     <b>孫氏壁間畫竹</b>    </font>    <br />    月分雲影過鄰東，半壁秋聲動。露粟枝柔怯棲鳳，玉玲瓏，不堪歲暮關情重。    <br />    空谷乍寒，美人無夢，翠袖倚西風。   </p>   <p>    <font color=\"#FF6600\">     <b>點鞋枝</b>    </font>    <br />    研台香蘸翠條尖，圈落玄花點，雲風吳綾粉生焰。配霜縑，月牙脫出宮蓮漸女。    <br />    雖然草木，不堪憔悴，陪伴玉纖纖。   </p>   <p>    <font color=\"#FF6600\">     <b>曉妝</b>    </font>    <br />    紺雲分翠攏香絲，玉線界宮鴉翅。露冷薔薇曉初試，淡勻脂。    <br />    金篦膩點蘭煙紙，含嬌意思。殢人須是，親手畫眉兒。   </p>   <p>    <font color=\"#FF6600\">     <b>桂花</b>    </font>    <br />    一枝丹桂倚西風，扇影天香動。醉裡清虛廣寒夢，月明中。    <br />    紫金粟煉朱砂汞，綠衣襯榜，黃麻供奉，不似狀元紅。   </p>   <p>    <font color=\"#FF6600\">     <b>指鐲</b>    </font>    <br />    紫金銖鈿巧鐲兒，慳稱無名指。花信今春幾番至？見郎時，窗前攜手知心事。    <br />    行雲拘束，暖香消瘦，璁褪玉愁枝。   </p>   <p>    <font color=\"#FF6600\">     <b>僧房以太湖石支足</b>    </font>    <br />    海棠花影月明前，約那人相見，掩雨遮雲忒方便。最堪憐，階前堆垛從踏踐。    <br />    央及楊翦，急差軍健，運入麗春園。   </p>   <p>    <font color=\"#FF6600\">     <b>越調‧天淨沙‧即事</b>    </font>    <br />    筆尖掃盡癡雲，歌聲喚醒芳春。花擔安排酒樽。海棠風信，明朝陌上吹塵。   </p>   <p>一從鞍馬西東，幾番衾枕朦朧，薄倖雖來夢中。爭如無夢，那時真個相逢。</p>   <p>隔窗誰愛聽琴？倚簾人是知音，一句話當時至今。今番推甚，酬勞鳳枕鴛衾。</p>   <p>鶯鶯燕燕春春，花花柳柳真真，事事風風韻韻。嬌嬌嫩嫩，停停當當人人。</p>   <p>    <font color=\"#FF6600\">     <b>越調‧酒旗兒‧陪雅齋萬戶遊仙都洞天</b>    </font>    <br />    千古藏真洞，一柱立晴空，石筍參差似太華峰，醉入天臺夢。    <br />    綠樹溪邊晚風，碧雲不動，粉香吹下芙蓉。   </p>   <p>    <font color=\"#FF6600\">     <b>越調‧柳營曲‧有感</b>    </font>    <br />    薄命妾，重離別，長籲一聲腸斷也。    <br />    悶弓兒難拽，愁窖兒新掘，花擔兒怕擔折。    <br />    蘭舟夢水繞雲結，香閨恨燭滅煙絕。    <br />    鳳凰衾人硬咽，鴛鴦枕淚重疊。口耶，寒似夜來些。   </p>   <p>    <font color=\"#FF6600\">     <b>越調‧憑欄人‧香篆</b>    </font>    <br />    一點雕盤螢度秋，半縷宮奩雲弄愁。情緣不到頭，寸心灰未休。   </p>   <p>    <font color=\"#FF6600\">     <b>金陵道中</b>    </font>    <br />    瘦馬馱詩天一涯，倦鳥呼愁村數家。撲頭飛柳花，與人添鬢華。   </p>   <p>    <font color=\"#FF6600\">     <b>春思</b>    </font>    <br />    淡月梨花曲檻傍，清露蒼苔羅襪涼。恨他愁斷腸，為他燒夜香。   </p>   <p>    <font color=\"#FF6600\">     <b>小姬</b>    </font>    <br />    手撚紅牙花滿頭，愛唱春詞不解愁。一聲出畫樓，曉鶯無奈羞。   </p>   <p>    <font color=\"#FF6600\">     <b>香柈</b>    </font>    <br />    暖蛻龍團香骨塵，細嫋雲衣古篆文。寶奩餘燼溫，小池明月昏。    <br />    心火蟠燒九曲腸，鼻觀熏修三昧香。劫灰書幾場，猶存延寸光。   </p>   <p>    <font color=\"#FF6600\">     <b>雙調‧沉醉東風‧倩人扶觀璚華</b>    </font>    <br />    珠滴瀝寒凝碧粉，玉瓏璁暖簇香雲。仙裙翡翠薄，宮額鵝黃嫩，    <br />    牡丹也不敢稱尊。倚杖來觀海上春。比錦纜龍舟較穩。   </p>   <p>    <font color=\"#FF6600\">     <b>泛湖寫景</b>    </font>    <br />    乾辦出蒼松翠竹，界畫成寶殿珠樓。明玉船，描金柳，碧玲瓏鳳凰山後。    <br />    一片晴雲雪色秋，白羅襯丹青扇頭。   </p>   <p>    <font color=\"#FF6600\">     <b>題扇頭隱括古詩</b>    </font>    <br />    萬樹枯林凍折，千山高鳥飛絕。兔徑迷，人蹤滅，載梨雲小舟一葉。    <br />    蓑笠漁翁耐冷的別，獨釣寒江暮雪。   </p>   <p>    <font color=\"#FF6600\">     <b>雙調‧折桂令‧上已遊嘉禾南湖歌者為豪奪扣舷自歌鄰舟皆笑</b>    </font>    <br />    三月三天霽吹晴，見麟鳳滄州，鴛鷺沙汀。華鼓清簫，紅雲蘭棹，青紵旗亭。    <br />    細看來春風世情，都分在流水歌聲。劣燕嬌鶯，冷笑詩仙，擊楫揚舲。   </p>   <p>    <font color=\"#FF6600\">     <b>客窗清明</b>    </font>    <br />    風風雨雨梨花，窄索簾櫳，巧小窗紗。甚情緒燈前，客懷枕畔，心事天涯。    <br />    三千丈清愁鬢髮，五十年春夢繁華。驀見人家，楊柳分煙，扶上簷牙。   </p>   <p>    <font color=\"#FF6600\">     <b>雨窗寄劉夢鸞赴宴以侑樽云</b>    </font>    <br />    妒韶華風雨瀟瀟，管月犯南箕，水漏天瓢。濕金縷鶯裳，紅膏燕嘴，黃粉蜂腰。    <br />    梨花夢龍綃淚今春瘦了，海棠魂羯鼓聲昨夜驚者。    <br />    極目江皋，錦澀行雲，香暗歸潮。   </p>   <p>    <font color=\"#FF6600\">     <b>贈張氏天香善填曲時在陽羨莫侯席上</b>    </font>    <br />    月明一片緗雲，揉做清芬，吹下崑崙。勝淺淺蘭煙、靠靠花霧、淡淡梅魂。    <br />    這氣昧溫柔可人，那風流旖旎生春。聲跡相聞，多少餘芳，散在乾坤。   </p>   <p>    <font color=\"#FF6600\">     <b>自述</b>    </font>    <br />    華陽巾鶴氅蹁躚，鐵笛吹雲，竹杖撐天。伴柳怪花妖、鱗祥鳳瑞、酒聖詩禪。    <br />    不應舉江湖狀元，不思凡風月神仙。斷簡殘編，翰墨雲煙，香滿山川。   </p>   <p>    <font color=\"#FF6600\">     <b>張謙齋左轄席上索賦</b>    </font>    <br />    捲鯨川吸盡春雲，曲妙重歌，酒冷還溫。裁甚烏紗，盡他白髮，醉個紅裙。    <br />    想獻玉遭刑費本，算揮金買笑何村，俯仰乾坤，多少英雄，不到麒麟。   </p>   <p>    <font color=\"#FF6600\">     <b>寄遠</b>    </font>    <br />    怎生來寬掩了裙兒，為玉削肌膚，香褪腰肢。飯不沾匙，睡如翻餅，氣若游絲。    <br />    得受用遮莫害死，果實誠有甚推辭？    <br />    乾鬧了若干時。草本兒歡娛，書徹貨兒相思。   </p>   <p>雲雨期一枕南柯，破鏡分釵，對酒當歌。想驛路風煙、馬頭星月，雁底關河。    <br />    往日個殷勤訪我，近新來憔悴因他。    <br />    淡卻雙蛾，哭損秋波，台候如何？忘了人呵。   </p>   <p>    <font color=\"#FF6600\">     <b>越樓見姬梳洗已倚立嬌困若不勝情因記</b>    </font>    <br />    隔朱樓楊柳青青，煙鎖窗紗，風動簾旌。愛鏡睹嬋娟、粉吹旖旎、玉立娉婷。    <br />    翹鳳頭金釵整整，朵松花雲髻亭亭。個樣心情，困托香腮，斜倚雲屏。   </p>   <p>    <font color=\"#FF6600\">     <b>登澄江君山有平原君墓，並手植檜至絕頂，甚壯人氣宇</b>    </font>    <br />    芙蓉城古意山川，葬玉當時，植檜何年？江樹陰陰，江帆隱隱，江草芊芊。    <br />    蘸海瀆東南半天，望金焦西北雙拳。巾袂蹁躚，不索浮蓮，挾取飛仙。   </p>   <p>    <font color=\"#FF6600\">     <b>紅梅徐德可索賦類卷</b>    </font>    <br />    從來不假鉛華，試耍學宮妝，醉笑吳娃。返老還童，脫胎換骨，飽養煙霞。    <br />    羅浮夢休猜做杏花，萼綠仙曾服甚丹砂？春在天涯，紫蠟封香，寄與誰家。   </p>   <p>    <font color=\"#FF6600\">     <b>簾內佳人瞿子成索賦</b>    </font>    <br />    鮫綃不捲閒情，翠織玲瓏，玉立聘婷。倚動銀鉤，耍吹羅帶，筆振金鈴。    <br />    迷楚雲花昏柳瞑，隔湘煙水秀山明。樓外人行，休放春愁，難掩風聲。   </p>   <p>    <font color=\"#FF6600\">     <b>西湖憶黃氏所居</b>    </font>    <br />    多時不到兒家，想繩掛秋千、弦斷琵琶、眉淡蘭煙、釵橫梭玉、粉褪鉛華。    <br />    軟龍綃塵蒙寶鴨，爛胭脂雨過金沙。隔個窗紗，夢斷東風，門外啼鴉。   </p>   <p>    <font color=\"#FF6600\">     <b>賈侯席上贈李楚儀</b>    </font>    <br />    洗妝明雪色芙蓉，默默情懷，楚楚儀容。甚煙雨江頭，移根何在，桃李場中。    <br />    盡劣燕嬌鶯冗冗，笑落花飛絮濛濛。湘水西東，悵望蹇衣，玉立秋風。   </p>   <p>    <font color=\"#FF6600\">     <b>登姑蘇台</b>    </font>    <br />    百花洲上新台，簾吻雲平，圖畫天開。鵬俯滄溟，蜃橫城市，鼇駕蓬萊。    <br />    學捧心山顰翠色，悵懸頭土濕腥苔。悼古興懷，休近欄杆，萬丈塵埃。   </p>   <p>    <font color=\"#FF6600\">     <b>會州判文從周自維揚來道楚儀李氏意</b>    </font>    <br />    文章杜牧風流，照夜花燈，載月蘭舟。老我江湖，少年談笑，薄倖名留。    <br />    贈楊柳人初病酒，採芙蓉客已驚秋。醉夢悠悠，雁到南樓，寄點新愁。   </p>   <p>    <font color=\"#FF6600\">     <b>贈羅真真</b>    </font>    <br />    羅浮夢裡真仙，雙鎖螺鬟，九暈珠鈿。晴柳纖柔，春蔥細膩，秋藕勻圓。    <br />    酒盞兒裡殃及出些靦腆，畫巾爭兒上換下來的嬋娟。    <br />    試問樽前，月落參橫，今夕何年？   </p>   <p>    <font color=\"#FF6600\">     <b>富子明壽</b>    </font>    <br />    梨花院羯鼓撾晴，恰暮雨黃昏、新火清明。歌倚緱笙，香溫漢鼎，酒暖吳橙。    <br />    賀綠鬢朱顏壽星，是輕衫矮帽書生。趁取鵬程，快意風雲，唾手功名。   </p>   <p>    <font color=\"#FF6600\">     <b>丙子遊越懷古</b>    </font>    <br />    蓬萊老樹蒼雲，不黍高低，狐兔紛壇。半折殘碑，空餘故址，總是黃塵。    <br />    東晉亡也再難尋個右軍，西施去也絕不見甚佳人。    <br />    海氣長昏，啼鷢聲乾，天地無春。   </p>   <p>    <font color=\"#FF6600\">     <b>隔樓所見對望終日其媼若厭者遂下簾以蔽之</b>    </font>    <br />    織湘江一片波紋，窣下閒愁，隔斷詩魂。非霧非煙，影娥池上，香夢無痕。    <br />    拍畫欄纖舒玉筍，啟紗窗推曬羅裙。飽看嬌春，倩得南薰，捲起梨雲。   </p>   <p>    <font color=\"#FF6600\">     <b>七夕贈歌者</b>    </font>    <br />    崔徽休寫丹青，雨弱雲嬌，水秀山明。箸點歌唇，蔥枝纖手，好個卿卿。    <br />    水灑不著春妝整整，風吹的倒玉立亭亭。    <br />    淺醉微醒，誰伴雲屏？今夜新涼。臥看雙星。   </p>   <p>黃四娘沽酒當壚，一片青旗，一曲驪珠。滴露和雲，添花補柳，梳洗工夫。    <br />    無半點閒愁去處，問三生醉夢何如。笑倩誰扶？又被春纖，攪住吟須。   </p>   <p>    <font color=\"#FF6600\">     <b>秋日湖山偕白子瑞輩燕集賦以俾歌者赴拍侑樽</b>    </font>    <br />    秋聲一片蘆花，正落日山川，過雨人家。羨歌舞風流、太平時世、詩酒生涯。    <br />    待楊柳晴春風躍馬，且桂華涼夜月乘槎。一曲吳娃，笑煞江州淚滿琵琶。   </p>   <p>    <font color=\"#FF6600\">     <b>感興</b>    </font>    <br />    謝安江左優遊，夢覺東山，聲動南州。覆雨翻雲，憐花寵柳，未肯回頭。    <br />    成時節衣冠冕旒，敗時節笞杖徒流，問甚麼恩仇。山塌虛名，海闊春愁。   </p>   <p>    <font color=\"#FF6600\">     <b>秋思</b>    </font>    <br />    紅梨葉染胭脂，吹起霞綃，絆住霜枝。正萬里西風，一天暮雨，兩地相思。    <br />    恨薄命佳人在此，問雕鞍遊子何之。雁未來時，流水無情，莫寫新詩。   </p>   <p>    <font color=\"#FF6600\">     <b>秋日與高敬臣胡善甫輩飲湖樓即事</b>    </font>    <br />    疏簾外暮雨西山，喚起詩仙，共倚欄杆。杯影涵秋，歌聲送晚，鬢腳生寒。    <br />    添風韻春纖象板，減恩情羅扇龍檀。    <br />    紅藕花殘，茉莉雙鬟，油壁吹香，催上歸鞍。   </p>   <p>    <font color=\"#FF6600\">     <b>勸求妓者</b>    </font>    <br />    溺盆兒刷煞終臊，待立草為標，現世生苗。時下收心，眼前改志，怎換皮毛？    <br />    厭禳死花枝般老小。踢騰盡銅斗般窠巢。日夜煎熬，要撅斷琴弦，別覓鸞膠。   </p>   <p>    <font color=\"#FF6600\">     <b>問春</b>    </font>    <br />    東君去也如何？風皺纖鱗，煙抹羞蛾。恨白眼相看，青春不管，黑髮無多。    <br />    香絮引魚吞綠波，落花驚蝶夢南柯。隨處行窩，載酒吳船，擊築秦歌。   </p>   <p>    <font color=\"#FF6600\">     <b>毗陵張師明席上贈歌妓周氏宜者</b>    </font>    <br />    宜歌宜舞宜妝，道是風流，果不尋常。粉靨堆春，金盤捧露，翠袖籠香。    <br />    此際相逢蕊娘，個中誰是周郎？愁近清觴，泥醉歸來，燈影昏黃。   </p>   <p>    <font color=\"#FF6600\">     <b>詠紅蕉</b>    </font>    <br />    紅蕉分鍾天涯，換葉移根，灌水壅沙。嬌耐秋風，清宜夜雨，豔若春華。    <br />    翠袖捧銀台絳蠟，綠雲封玉灶丹霞。富貴人家，妝點湖山，吃喜窗紗。   </p>   <p>    <font color=\"#FF6600\">     <b>仲明同知坦然齋集蘇老琵琶吳國良簫歌者王玉蓮</b>    </font>    <br />    坦然對客高軒，爛醉梅邊，占得春先。簫阮鸞聲，琵琶鳳尾，寶鼎龍涎。    <br />    金錯落三分酒淺，玉玲瓏一串珠圓，誰似尊前，談笑風流，富貴神仙。   </p>   <p>    <font color=\"#FF6600\">     <b>荊溪即事</b>    </font>    <br />    問荊溪溪上人家，為甚人家，不種梅花。老樹支門，荒蒲繞岸，苦竹圈笆。    <br />    寺無僧狐狸樣瓦，官無事鳥鼠當衙。白水黃沙，倚遍欄杆，數盡啼鴉。   </p>   <p>    <font color=\"#FF6600\">     <b>高敬臣病</b>    </font>    <br />    賦高唐何事悲秋？山在書屏，雲在簾鉤。盡汗漫羈情，炎涼世態，萬象蜉蝣。    <br />    楊柳陰吳船載酒，藕花涼楚客登樓。賓主相留，且對清江，抖擻詩愁。   </p>   <p>    <font color=\"#FF6600\">     <b>晉雲山中奇遇</b>    </font>    <br />    賺劉郎不是桃花，偶宿山溪，誤到仙家。膩雪香肌，碧螺高髻，綠暈宮鴉。    <br />    掬秋水珠彈玉甲，笑春風雲襯鉛華。酒醒流霞。    <br />    飯飽胡麻，人上籃輿，夢隔天涯。   </p>   <p>愛秋娘弄月無痕，冰雪凝妝，風露為魂。歌顫鸞釵，塵隨鴛襪，酒汙猩裙。    <br />    巧畫柳雙眉淺顰，笑生花滿眼嬌春。好客東君，特與新詩，留取香雲。   </p>   <p>    <font color=\"#FF6600\">     <b>西岩所見</b>    </font>    <br />    西岩樓外東風，曲曲欄杆，小小簾櫳。甚午困懵騰，髻鬟髟妥鬌，星眼朦朧。    <br />    正落絮飛花冗冗，又夕陽流水溶溶。金縷香絨，倦繡屏床，誤卻春工。   </p>   <p>    <font color=\"#FF6600\">     <b>登毗陵永慶閣所見</b>    </font>    <br />    忽飛來南浦嬌雲，背影藏羞，忍笑含顰。繞鬢蘭煙，沾衣花氣，惱夢梅魂。    <br />    似湘水行春洛神，遇天臺採藥劉晨。愁縷成痕，一枕餘香，半醉黃昏。   </p>   <p>    <font color=\"#FF6600\">     <b>宴支園桂軒</b>    </font>    <br />    碧雲窗戶推開，便敲竹催茶，掃葉供柴。如此風流，許多標緻，無點塵埃。    <br />    堆金粟西方世界，散天香夜月亭台。酒令詩牌，爛醉高秋，宋玉多才。   </p>   <p>    <font color=\"#FF6600\">     <b>風雨登虎丘</b>    </font>    <br />    半天風雨如秋，怪石於菟，老樹鉤婁。苔繡禪階，塵粘詩壁，雲濕經樓。    <br />    琴調冷聲閑虎丘，劍光寒影動龍湫。    <br />    醉眼悠悠，千古恩仇。浪捲胥魂，山鎖吳愁。   </p>   <p>    <font color=\"#FF6600\">     <b>遊琴川</b>    </font>    <br />    海虞雄踞山州，水瀨絲桐，路列文楸。鋪翠峰巒，染雲林障，推月潮溝。    <br />    有第四科賢哲子遊，是幾百年忠孝何侯。    <br />    舞榭歌樓，酒令詩籌，官府公勤，人物風流。   </p>   <p>    <font color=\"#FF6600\">     <b>重九後一日遊蓬萊山</b>    </font>    <br />    重陽雨冷風清，阻卻王宏，淡了淵明。昨日寒英，今朝香味，未必多爭。    <br />    蜂與蝶從他世情，酒和花快我平生。縱步蓬瀛，會此同盟，醉眼青青。   </p>   <p>    <font color=\"#FF6600\">     <b>拜和靖祠雙聲疊韻</b>    </font>    <br />    至當時外士山祠，漸次南枝，春事些兒。楓漬殷脂，蕉撕故紙，柳死荒絲。    <br />    目寒澀雄雌鷺鷥，翅參差母子鸕鶿。再四嗟咨，撚此吟髭，彈指歌詩。   </p>   <p>    <font color=\"#FF6600\">     <b>安溪半江亭陪雅齋元帥飲</b>    </font>    <br />    半江亭上憑欄，撾鼓樓船，弭節江灣。金虎懸符，玉龍立槊，竹樹生寒。    <br />    綠波轉秋回俊眼，翠雲堆晚列歌鬟。樽酒開顏，如此江山，人在蓬壺，圖畫中間。   </p>   <p>    <font color=\"#FF6600\">     <b>泊青田縣</b>    </font>    <br />    白鶴飛下青田，歎物換星移，谷變陵遷。山瘦披雲，溪虛流月，今夕何年？    <br />    夢已到石門洞天，眼休驚遼海人煙。誰與周旋？虎節元臣，烏帽詩仙。   </p>   <p>    <font color=\"#FF6600\">     <b>自敘</b>    </font>    <br />    斗牛邊纜住仙槎，酒甕詩瓢，小隱煙霞。厭行李程途，虛花世態，潦草生涯。    <br />    酒腸渴柳陰中揀雲頭剖瓜，詩句香梅梢上掃雪片烹茶。    <br />    萬事從他，雖是無田，勝似無家。   </p>   <p>    <font color=\"#FF6600\">     <b>毗陵晚眺</b>    </font>    <br />    江南倦客登臨，多少豪雄，幾許消沉。今日何堪，買田陽羨，掛劍長林。    <br />    霞縷爛誰家晝錦，月鉤橫故國丹心。窗影燈深，磷火青青，山鬼喑喑。   </p>   <p>    <font color=\"#FF6600\">     <b>雙調‧清江引‧笑靨兒</b>    </font>    <br />    盈盈    <a target=\"_blank\" href=\"http://140.111.1.40/yitic/frc/frc02324.htm\">●</a>瘢嬌豔滿，偏稱燈前玩。歌喉夜正闌，    <br />    酒力春將半，喜入臉窩紅玉暖。    <br />    破花顏粉窩兒深更小，助喜洽添容貌。    <br />    生成臉上嬌，點出腮邊俏，休著翠鈿遮罩了。   </p>   <p>鳳酥不將腮斗兒勻，巧倩含嬌俊。紅鐫玉有痕，暖嵌花生暈，旋窩兒粉香都是春。</p>   <p>一團可人真是嬌，妝點如花貌。抬疊起臉上愁，出落腮邊俏，千金這窩兒裡消費了。</p>   <p>    <font color=\"#FF6600\">     <b>有感</b>    </font>    <br />    相思瘦因人間阻，只隔牆兒住。筆尖和露珠，花瓣題詩句，倩銜泥燕兒將過去。   </p>   <p>    <font color=\"#FF6600\">     <b>佳人病酒</b>    </font>    <br />    羅帕粉香宮額上掩，宿酒春初散。    <br />    被窩兒甘露漿，腮斗兒珍珠汗，朦朣著對似開不開嬌睡眼。   </p>   <p>    <font color=\"#FF6600\">     <b>即景</b>    </font>    <br />    垂楊翠絲千萬縷，惹住閑情緒。和淚送春歸，倩水將愁去，是溪邊落紅昨夜雨。   </p>   <p>    <font color=\"#FF6600\">     <b>雙調‧水仙子‧廉香林南園即事</b>    </font>    <br />    山中富貴相公衙，江左風流學士家，壁間水墨名人畫。    <br />    六一泉陽羨茶，書齋打簇得繁華。玉龍筆架，銅雀硯瓦，金鳳箋花。   </p>   <p>    <font color=\"#FF6600\">     <b>贈江雲</b>    </font>    <br />    白蘋吹練洗閒愁，粉絮成衣怯素秋，高情不管青山瘦。    <br />    伴潯陽一派流，寄相思日暮東洲。有意能收放，無心盡去留，梨花夢湘水悠悠。   </p>   <p>    <font color=\"#FF6600\">     <b>贈柔卿王氏</b>    </font>    <br />    暖紅無力海棠絲，春綠多情楊柳枝，紺雲不動宮鴉翅。    <br />    肉台盤纖玉指，胭脂粉    <a target=\"_blank\" href=\"http://140.111.1.40/yitic/frc/frc04358.htm\">●</a>成的孩兒。    <br />    眼角頭傳芳事，樽前席上歌豔詞，俵散相思。   </p>   <p>    <font color=\"#FF6600\">     <b>贈姑蘇朱阿嬌會玉真李氏樓</b>    </font>    <br />    合歡髻子楚雲松，鬥巧眉兒翠黛濃，柔荑指怯金杯重。    <br />    玉亭亭鞋半弓，聽驪珠一串玲瓏。    <br />    歌觸的心情動，酒潮的臉暈紅，笑堆著滿面春風。   </p>   <p>    <font color=\"#FF6600\">     <b>釘鞋兒</b>    </font>    <br />    底兒鑽釘紫丁香，幫側微粘蜜臘黃，宜行雲行雨陽臺上。    <br />    步蒼苔磚甃兒響，襯淩波羅襪生涼。    <br />    驚回銜泥乳燕。濺濕穿花鳳凰，羞煞戲水鴛鴦。   </p>   <p>    <font color=\"#FF6600\">     <b>花筒兒</b>    </font>    <br />    玲瓏高插楚雲岑，輕巧全勝碧玉簪，紅綿水暖春香沁。    <br />    是惜花人一寸心，淨瓶兒般手撚著沉吟。    <br />    滴點點薔蔽露，嫋絲絲楊柳金，是個畫出來的觀音。   </p>   <p>    <font color=\"#FF6600\">     <b>傷春</b>    </font>    <br />    鶯花笑我病三春，香玉知他瘦幾分？屏床獨自懷孤悶。    <br />    那些兒吃喜人，界微紅斜印腮痕。山枕淺啼晴露，洞簫寒吹夢雲，風雨黃昏。   </p>   <p>    <font color=\"#FF6600\">     <b>席上賦李楚儀歌以酒送維揚賈侯</b>    </font>    <br />    鴛鴦一世不知愁，何事年來盡白頭？芙蓉水冷胭脂瘦。    <br />    占西塘曉鏡秋，菱花漫替人羞。擎架著十分病，包籠著百倍憂，老死也風流。   </p>   <p>    <font color=\"#FF6600\">     <b>億情</b>    </font>    <br />    紅粘綠惹泥風流，雨念雲思何日休？玉憔花悴今番瘦。    <br />    擔著天來大一擔愁，說相思難撥回頭。夜月雞兒巷，春風燕子樓，一日三秋。   </p>   <p>    <font color=\"#FF6600\">     <b>紅指甲贈孫蓮哥時客吳江</b>    </font>    <br />    冰藍袖捲翠紋紗，春筍纖舒紅玉甲，水晶寒濃染胭脂蠟。    <br />    剖吳橙吃喜煞，錦魚鱗冷漬硃砂。    <br />    數歸期欄杆上畫，印開元宮額上搯，托香腮似幾瓣桃花。   </p>   <p>    <font color=\"#FF6600\">     <b>贈常鳳哥</b>    </font>    <br />    紫金釵影落芳樽，白玉簫聲隔暮雲，碧梧枝冷驚秋信。    <br />    倩緱仙暖夢魂，喜相逢青鳥紅巾。都不索瑤琴寫恨，秦台憶君，妝鏡悲春。   </p>   <p>    <font color=\"#FF6600\">     <b>客樓即事石氏所居</b>    </font>    <br />    石崇已去玉樓空，王愷重來金谷窮，綠珠不作朝雲夢。    <br />    似陽臺十二峰，隔愁痕龜背簾櫳。花鈿小金毛褪，柳腰細羅帶松，寂寞春風。   </p>   <p>    <font color=\"#FF6600\">     <b>手帕呈賈伯堅</b>    </font>    <br />    對裁湘水縠波紋，挪皺梨花雪片雲。束纖腰舞得春風困。    <br />    襯瓊杯蒙玉筍，殢人嬌笑搵脂唇。宮額上勻香汗，銀箏上拂暗塵，休染上啼痕。   </p>   <p>    <font color=\"#FF6600\">     <b>楚儀贈香囊賦以報之</b>    </font>    <br />    玉絲寒皺雪紗囊，金剪裁成冰筍涼，梅魂不許春搖盪。    <br />    和清愁一處裝，芳心偷付檀郎。懷兒裡放，枕袋裡藏，夢繞龍香。   </p>   <p>    <font color=\"#FF6600\">     <b>嘲楚儀</b>    </font>    <br />    順毛兒撲撒翠鸞雛，暖水兒溫存比目魚，碎磚兒壘就陽臺路。    <br />    望朝雲思暮雨，楚巫娥偷取些工夫。殢酒人歸未，停歌月上初，今夜何如？   </p>   <p>    <font color=\"#FF6600\">     <b>嘲人愛姬為人所奪</b>    </font>    <br />    豫章城錦片鳳凰交，臨川縣花枝翡翠巢，販茶船鐵板鴉青鈔。    <br />    問婆婆那件高，柴鏵鍬一下掘著。村馮魁沾的上，俏蘇卿隨順了，雙漸眊眊。   </p>   <p>    <font color=\"#FF6600\">     <b>習隱</b>    </font>    <br />    拖條藜杖裹枚巾，蓋座團標容個身，五行不帶功名分。    <br />    臥芙蓉頂上雲，濯清泉兩足遊塵。生不願黃金印，死不離老瓦盆，俯仰乾坤。   </p>   <p>    <font color=\"#FF6600\">     <b>夢覺</b>    </font>    <br />    喚回春夢一雙蝶，忙煞黃塵兩隻靴，三十年幾度花開謝。    <br />    熬煎成頭上雪，海漫漫誰是龍蛇？魯子敬能施惠，周公謹會打暫，千古豪傑。   </p>   <p>    <font color=\"#FF6600\">     <b>歌者睥睨潦倒故賦此咎焉</b>    </font>    <br />    繡屏春暖茜氍毹，羅袖香番錦鷓鴣，銀盆笑擊珊瑚樹。    <br />    拚明珠換綠珠，見書生如此頭顱。升仙橋曾題柱，卓文君不駕車，誰識相如？   </p>   <p>    <font color=\"#FF6600\">     <b>遊越福王府</b>    </font>    <br />    笙歌夢斷蒺藜沙，羅綺香餘野菜花，亂雲老樹夕陽下。    <br />    燕休尋王謝家，恨興亡怒煞些鳴蛙。    <br />    鋪錦池埋荒甃，流杯亭堆破瓦，何處也繁華。   </p>   <p>    <font color=\"#FF6600\">     <b>賦李仁仲懶慢齋</b>    </font>    <br />    鬧排場經過樂回閑，勤政堂辭別撒會懶。急喉嚨倒換學些慢。    <br />    掇梯兒休上竿，夢魂中識破邯鄲。    <br />    昨日強如今日，這番險似那番，君不見鳥倦知還。   </p>   <p>    <font color=\"#FF6600\">     <b>吳江垂虹橋</b>    </font>    <br />    飛來千丈玉蜈蚣，橫駕三天白螮蝀，鑿開萬竅黃雲洞。    <br />    看星低落鏡中，月華明秋影玲瓏。贔屭金環重，狻猊石柱雄，鐵鎖囚龍。   </p>   <p>    <font color=\"#FF6600\">     <b>若川秋夕聞砧</b>    </font>    <br />    誰家練杵動秋庭，那岸窗紗閃夜燈，異鄉絲鬢明朝鏡。    <br />    又多添幾處星，露華零梧葉無聲。金谷園中夢，玉門關外情，涼月三更。   </p>   <p>    <font color=\"#FF6600\">     <b>玉壺園題水亭贈國公十一公子</b>    </font>    <br />    人來圖畫幀間行，船在琉璃影內撐，歌從弦管聲中聽。    <br />    水邊鷗花外鶯，翠玲瓏小院閒庭。    <br />    夜月泥金扇，春風暖玉屏，賞四時雨雪陰晴。   </p>   <p>    <font color=\"#FF6600\">     <b>嘲少年</b>    </font>    <br />    紙糊鍬輕吉列枉折尖。肉膘膠干支剌有甚粘，醋葫蘆嘴古邦佯裝欠。    <br />    接梢兒雖是諂，抱牛腰只怕傷廉。    <br />    性兒神羊也似善，口兒蜜缽也似甜，火塊兒也似情忺。   </p>   <p>    <font color=\"#FF6600\">     <b>李琬卿</b>    </font>    <br />    一篇詞意思便隨斜，千金價恩情莽判賒，五花文官誥權教借。    <br />    高仙兒來到也，人間天上離別。    <br />    滹沱河    <a target=\"_blank\" href=\"http://140.111.1.40/yitic/frc/frc03581.htm\">●</a>了府多，柳花亭留下大姐，李琬也也。   </p>   <p>    <font color=\"#FF6600\">     <b>老當益壯</b>    </font>    <br />    風流受苦果何甘？落拓垂涎待拉饞，等閒小見難搖憾。    <br />    那孩兒情願敢，休欺負詩骨岩岩。玉鑰條玲瓏擔，翠鋪對萬勝籃，風月都擔。   </p>   <p>    <font color=\"#FF6600\">     <b>輾轉秋思京門賦</b>    </font>    <br />    瑣窗風雨古今情，夢繞雲山十二層，香銷燭暗人初定。    <br />    酒醒時愁未醒，三般兒捱不到天明。巉地羅幃靜，森地鴛被冷，忽地心疼。   </p>   <p>    <font color=\"#FF6600\">     <b>涼夜清興</b>    </font>    <br />    雲綃蒙影鏡誰呵？露粟吹香金碎挪，醉來起我成三個。    <br />    是清風明月我，問桂花良夜如何？    <br />    飲不辭玻璃盞大，睡不厭琉璃簟闊，夢不到螻蟻南柯。   </p>   <p>    <font color=\"#FF6600\">     <b>尋梅</b>    </font>    <br />    冬前冬後幾村莊，溪北溪南兩履霜，樹頭樹底孤山上。    <br />    冷風來何處香，忽相逢縞袂綃裳。酒醒寒驚夢，笛淒春斷腸，淡月昏黃。   </p>   <p>    <font color=\"#FF6600\">     <b>暮春即事</b>    </font>    <br />    風吹絲雨噀窗紗，苔和酥泥葬落花，捲雲鉤月簾初掛。    <br />    玉釵香徑滑，燕藏春銜向誰家？鶯老羞尋伴，蜂寒懶報衙，啼煞饑鴉。   </p>   <p>    <font color=\"#FF6600\">     <b>客中春晚</b>    </font>    <br />    昔年歌舞醉嬌春，今日衣冠逐後塵，歸舟欲向南湖問。    <br />    恐沙鷗也傲人，榆錢兒不救詩貧。眇小了花風信，闌珊了蝶夢魂，冷笑東君。   </p>   <p>    <font color=\"#FF6600\">     <b>里安東安寺夏日清思</b>    </font>    <br />    新蟬風斷子弦琴，古鴨煙消午篆沉，孤鶴夢覺三山枕。    <br />    翠濛濛窗戶陰，煮茶芽旋撮黃金。俗事天來大，紅塵海樣深，都不到一片雲心。   </p>   <p>    <font color=\"#FF6600\">     <b>樂清簫台</b>    </font>    <br />    枕蒼龍雲臥品清簫，跨白鹿春酣醉碧桃，喚青猿夜拆燒丹灶。    <br />    二千年瓊樹老，飛來海上仙鶴。紗巾岸天風細，玉笙吹山月高，誰識王喬？   </p>   <p>    <font color=\"#FF6600\">     <b>樂清白鶴寺瀑布</b>    </font>    <br />    紫簫聲入九華天，翠壁花飛雙玉泉，瑤台鶴去人曾見。    <br />    煉白雲丹灶邊，問山靈今夕何年。龍鬚水朱砂膩，虎睛丸金汞圓，海上尋仙。   </p>   <p>    <font color=\"#FF6600\">     <b>為友人作</b>    </font>    <br />    攪柔腸離恨病相兼，重聚首佳期卦怎占？豫章城開了座相思店。    <br />    悶勾肆兒逐日添，愁行貨頓塌在眉尖。    <br />    稅錢比茶船上欠，斤兩去等秤上掂，吃緊的曆冊般拘鈐。   </p>   <p>    <font color=\"#FF6600\">     <b>贈朱翠英</b>    </font>    <br />    吹笙慣醉碧桃花，把酒曾聽萼綠華，金毛秀靨春無價。    <br />    折將來烏帽上插，五百年歡喜冤家。    <br />    正好星前月下，恐怕風吹雨打，吃惜了零落天涯。   </p>   <p>    <font color=\"#FF6600\">     <b>怨風情</b>    </font>    <br />    眼中花怎得接連枝，眉上鎖新教配鑰匙，描筆兒勾銷了傷春事。    <br />    悶葫蘆絞斷線兒，錦鴛鴦別對了個雄雌。    <br />    野蜂兒難尋覓，蠍虎兒乾害死，蠶蛹兒畢罷了相思。   </p>   <p>    <font color=\"#FF6600\">     <b>贈顧觀音</b>    </font>    <br />    盈盈羅襪藕初簪，楚楚宮腰柳半金，小名兒且是妖饒甚。    <br />    落迦山何處尋？紫旃檀風月叢林。    <br />    說緣法三生夢，舍慈悲一片心，不枉了喚做個觀音。   </p>   <p>    <font color=\"#FF6600\">     <b>吳姬</b>    </font>    <br />    罣罳分月小藤床，茉莉堆雲懶髻妝，薔薇灑水輕綃上。    <br />    染一天風露香，看星河笑語昏黃。白雪雞頭肉，紅冰荔子漿，道今夜微涼。   </p>   <p>    <font color=\"#FF6600\">     <b>重觀瀑布</b>    </font>    <br />    天機織罷月梭閑，石壁高垂雪練寒，冰絲帶雨懸霄漢。    <br />    幾千年曬未乾，露華涼人怯衣單。似白虹飲澗，玉龍下山，晴雪飛灘。   </p>   <p>    <font color=\"#FF6600\">     <b>雨窗即事</b>    </font>    <br />    客懷寥落雨聲中，春事商量花信風，燭光搖盪江南夢。    <br />    寸心灰雙淚紅，和更籌滴損銅龍。酒醒紗窗靜，詩慳錦袋空，催老仙翁。   </p>   <p>    <font color=\"#FF6600\">     <b>中秋後一日山亭賞桂花時雨稍晴</b>    </font>    <br />    海雲衣濕鶺鴒寒，窗雨絲收絡緯閑，邊風信動征鴻限。    <br />    稻粱秋有甚慳，盡尊前楚水吳山。坐金色三千界，倚天香十二欄，不是人間。   </p>   <p>    <font color=\"#FF6600\">     <b>詠雪</b>    </font>    <br />    冷無香柳絮撲將來，凍成片梨花拂不開，大灰泥漫了三千界。    <br />    銀棱了東大海，探梅的心噤難捱。    <br />    面甕兒裡袁安舍，鹽堆兒裡党尉宅，粉缸兒裡舞榭歌台。   </p>   <p>    <font color=\"#FF6600\">     <b>贈孫梅哥</b>    </font>    <br />    壽陽宮額試新妝，萼綠仙音整舊腔，怕尊前夢覺參兒上。    <br />    粉留痕襟袖香，揀柂兒可喜昏黃。白雲紙帳，清風玉堂，淡月紗窗。   </p>   <p>    <font color=\"#FF6600\">     <b>德清長橋</b>    </font>    <br />    青天白日見樓臺，赤蜃浮光海市開，崖崩岸坼長虹在。    <br />    棄繻生感壯懷，臥蒼龍鱗甲生苔。橫生風籟，玲瓏月色，玉琢蓬萊。   </p>   <p>    <font color=\"#FF6600\">     <b>菊舟</b>    </font>    <br />    寒英和雨結船頭，翠葉鋪煙起舵樓，霜枝立月牙檣瘦。    <br />    泛清香滿棹秋，比浮花浪蕊優遊。    <br />    駕銀漢星槎夢，載金莖玉露酒，江湖上陶令風流。   </p>   <p>    <font color=\"#FF6600\">     <b>丁朝卿西齋半間雲</b>    </font>    <br />    碧窗秋窄玉玲瓏，古鼎春慳香髟蒙松，矮屏分得梨花夢。    <br />    小可可十二峰，浩然氣于此從容。無垢無塵處，非煙非霧中，等當著天上從龍。   </p>   <p>    <font color=\"#FF6600\">     <b>和化成甫番馬扇頭</b>    </font>    <br />    渥窪秋淺水生寒，苜蓿霜輕草漸斑，鸞弧不射雙飛雁。    <br />    臂韝鷹玉轡間，醉醺醺來自樓欄。狐帽西風袒，穹廬紅日晚，滿眼青山。   </p>   <p>    <font color=\"#FF6600\">     <b>雙調‧慶東原‧青田九樓山舟中作</b>    </font>    <br />    渺渺山頭路，鱗鱗山上田，繞篷窗六曲屏風面。    <br />    似丹青輞川，是神仙洞天，隔雲樹人煙，試看玉溪邊，恐有桃花片。   </p>   <p>    <font color=\"#FF6600\">     <b>雙調‧錢絲泫</b>    </font>    <br />    避豪傑，隱岩穴，煮茶香掃梅梢雪。    <br />    中酒酣迷紙帳蝶，枕書睡足松窗月，一燈蝸舍。   </p>   <p>    <font color=\"#FF6600\">     <b>雙調‧春閨怨</b>    </font>    <br />    雪月風花收拾夠也，用心用力這時節，擔兒上一擔擔風月。    <br />    途路賒，步步些些。不繫雕鞍門前柳，玉容寂寞見花羞，冷風兒吹雨黃昏後。    <br />    簾控鉤，掩上珠樓，風雨替花愁。   </p>   <p>黑海春愁渾無處躲，嫩香膩玉漸消磨，瘦呵也不似今春個。    <br />    無奈何，自畫雙蛾，添得越愁多。薄命兒心腸較軟，道聲去也淚漣漣，    <br />    這些時攢下春閨怨。離恨天，幾度前，羞見月兒圓。   </p>   <p>    <font color=\"#FF6600\">     <b>雙調‧殿前歡‧里西瑛號懶雲窩自敘有作奉和</b>    </font>    <br />    懶雲窩，石床苔翠暖相和。不施霖雨為良佐，遁跡岩阿。    <br />    林泉夢引台，風月詩分破，富貴沾涴。歌殘楚些，閑損巫娥。   </p>   <p>懶雲窩，雲邊日月盡如梭。槐根夢覺興亡破，依舊南柯。    <br />    休聽甯戚歌，學會陳摶臥，不管伯夷餓。無何浩飲，浩飲無何。   </p>   <p>懶雲窩，靜看松影掛長蘿。半間僧舍平分破，塵慮消磨。    <br />    聽不厭隱士歌，夢不喜高軒過，聘不起東山臥。疏慵在我，奔競從他。   </p>   <p>懶雲窩，懶雲窩裡避風波。無榮無辱無災禍，盡我婆娑。    <br />    閑謳樂道歌，打會清閒坐，放浪形骸臥。人多笑我，我笑人多。   </p>   <p>懶雲窩，雲窩客至欲如何？懶雲窩裡和雲臥，打會磨跎。    <br />    想人生待怎麼，貴比我爭些大，富比我爭些個。呵呵笑我，我笑呵呵。   </p>   <p>懶神仙，懶窩中打坐幾多年。夢魂不到青雲殿，酒興詩顛。    <br />    輕便如宰相權，冷淡如名賢傳，自在如彭澤縣。蒼天負我，我負蒼天。   </p>   <p>    <font color=\"#FF6600\">     <b>登鳳凰台</b>    </font>    <br />    鳳凰台，金龍玉虎帝王宅，猿鶴只欠山人債，千古興懷。    <br />    梧桐枯鳳不來，風雷死龍何在？林泉老猿休怪。鎖魂楚甸，洗恨秦淮。   </p>   <p>    <font color=\"#FF6600\">     <b>登江山第一樓</b>    </font>    <br />    拍欄杆，霧花吹鬢海風寒。浩歌驚得浮雲散，細數青山。    <br />    指蓬萊一望間，紗巾岸。鶴背騎來慣，舉頭長嘯，直上天壇。   </p>   <p>    <font color=\"#FF6600\">     <b>雙調‧賣花聲‧悟世</b>    </font>    <br />    肝腸百煉爐間鐵，富貴三更枕上蝶，功名兩字酒中蛇。    <br />    尖風薄雪，殘杯冷炙，掩清燈竹籬茅舍。   </p>   <p>    <font color=\"#FF6600\">     <b>太平吳氏樓會集</b>    </font>    <br />    桃花扇底窺春笑，楊柳簾前按舞嬌，海棠夢裡醉魂銷。    <br />    香團嬌小，歌頭水調，斷腸也五陵年少。   </p>   <p>香雲簾幕風流燕，花月樓臺富貴仙，新調駿馬紫藤鞭。    <br />    能歌小妾，輕羅團扇，醉歸來牡丹亭院。   </p>   <p>    <font color=\"#FF6600\">     <b>香茶</b>    </font>    <br />    細研片腦梅花粉，新剝珍珠豆寇仁，依方修合鳳團春。    <br />    醉魂清爽，舌尖香嫩，這孩兒那些風韻。   </p>   <p>    <font color=\"#FF6600\">     <b>雙調‧雁兒落過得勝令‧自適</b>    </font>    <br />    黃花開數朵，翠竹栽些個。農桑事上熟，名利場中捋。    <br />    禾黍小莊科，籬落棱雞鵝。五畝清閒地，一枚安樂窩。    <br />    行呵，官大憂愁大；藏呵，田多差役多。   </p>   <p>    <font color=\"#FF6600\">     <b>憶別</b>    </font>    <br />    殷勤紅葉詩，冷淡黃花市。清江天水箋，白雁雲煙字。    <br />    遊子去何之，無處寄新詞。酒醒燈昏夜，窗寒夢覺時。    <br />    尋思，談笑十年事，嗟咨，風流兩鬢絲。   </p>   <p>    <font color=\"#FF6600\">     <b>戲題</b>    </font>    <br />    喜蛛絲漫占，靈鵲聲難驗。秋奩妝不忺，夜燭花無豔。    <br />    愁月淡窺簷，淚雨冷侵簾。冉冉香消漸，纖纖玉減尖。    <br />    <a target=\"_blank\" href=\"http://140.111.1.40/yitic/frc/frc01209.htm\">●●</a>，念念心常玷；厭厭，漸漸病越添。   </p>   <p>    <font color=\"#FF6600\">     <b>回省</b>    </font>    <br />    身離丹鳳闕，夢入黃雞社。桔槔地面寬，傀儡排場熱。    <br />    名利酒吞蛇，富貴夢迷蝶。蟻陣攻城破，蜂衙報日斜。    <br />    豪傑，幾度花開謝，癡呆，三分春去也。   </p>   <p>    <font color=\"#FF6600\">     <b>不知宮調‧豐年樂</b>    </font>    <br />    世路艱難鬢毛斑，古奸退閑。    <br />    白雲歸山鳥知還，想起來連雲棧，不如磻溪岸垂釣竿。   </p>   <p>    <font color=\"#FF6600\">     <b>仙呂‧賞花時‧風情</b>    </font>    <br />    春透天臺醉碧桃，月滿雲窗聽紫簫。鶯燕友鳳鸞交。幽期密約，不許外人瞧。   </p>   <p>    <strong>【么】</strong>    <br />    打不覺頭毒如睡馬杓，粘隨風絮沾如肉膘膠。    <br />    藤纏葛數千遭，把麗春園纏倒，嚇的那販茶客五魂消。   </p>   <p>    <strong>【賺煞】</strong>    <br />    我是個鍛煉成的鐵連環，不比您撚合就的泥圈套。    <br />    掙麼快的鋒芒怎敢犯著，小廝撲如何敢和我換交？    <br />    伏唇槍舌劍吹毛，不是我騁麤豪。強霸著月夜花朝，圍你在垓心裡怎地逃？    <br />    若不納降旗受縛，肯舒心伏弱，敢教點鋼鍬劈碎紙糊鍬。   </p>   <p>    <font color=\"#FF6600\">     <b>睡鞋兒</b>    </font>    <br />    雙鳳銜花宮樣彎，窄玉圈金三寸慳。綠窗靜翠簾閑。    <br />    似錦鴛日晚，並宿向雕欄。   </p>   <p>    <strong>【么】</strong>    <br />    多管是露冷蒼苔夜氣寒，暖透淩波羅襪單。    <br />    聽寶釧響珊珊，藉王建兒般冰腕，用纖指將繡幫兒彈。   </p>   <p>    <strong>【賺煞】</strong>    <br />    髻綰倚風鬟，臉襯秋蓮瓣，險花暈了懵騰醉眼，見非霧非煙簾影間。    <br />    映秋波兩葉春山，幾時配玉連環？看他些綠僽紅僝，殢煞春嬌夜未闌。    <br />    投至香消燭殘，比及雨收雲散，我向懷兒中直揣得那對底兒乾。   </p>   <p>    <font color=\"#FF6600\">     <b>南呂‧一枝花‧合箏</b>    </font>    <br />    酒酣春色濃，簾捲花陰靜。佳人嬌和曲，豪客醉彈箏。    <br />    心與手調停，斂袂待弦初定，雁行斜江月影。    <br />    搊掙銀甲指撥輕清，按金縷歌喉數聲。   </p>   <p>    <strong>【梁州第七】</strong>    <br />    歌應指似林鶯嚦嚦，指隨歌似山溜泠泠，同聲相應的涼州令。    <br />    滴銀盤秋雨，敲玉樹春冰，恰壯懷慷慨，又私語叮嚀。    <br />    迸瓊珠萬顆瑽琤，間驪珠一串分明。    <br />    恰便似卓文君答撫琴相如，黃念奴伴開元壽甯，    <br />    小單于學鼓瑟湘靈繹如也以成，遲疾纖巧隨摳掐無些兒病。    <br />    腔兒穩，字兒正，一對兒合得著綢繆有情，效鸞鳳和鳴。   </p>   <p>    <strong>【尾】</strong>    <br />    煞強如泣琵琶淚濕青衫上冷，仿佛似鸚鵡聲訛錦罩內聽，洗得平生耳根淨。    <br />    風流這生，乞戲可憎，我便有陶學士的鼻凹也下不得絣。   </p>   <p>    <font color=\"#FF6600\">     <b>私情</b>    </font>    <br />    雲髫金雀翹，山隱青鸞鑒，藕絲輕織粉，湘水細揉藍。    <br />    性子兒岩嵌，小可底難搖撼，起初兒著莫咱，假撇清面北眉南，實怕儹紅愁綠慘。   </p>   <p>    <strong>【梁州第七】</strong>    <br />    不顯豁意頭兒甚好，不尋常眼腦兒偏饞，酒席間閒話兒將他來探。    <br />    都笑科兒承答，冷諢兒包含，不能夠空便。    <br />    因此上雲雨尷羬，老婆婆坐守行監，狠撅丁暮四朝三，    <br />    不能夠偷工夫恰喜喜歡歡，怕蹶撒也卻忑忑忐忐，知消息早噥噥喃喃。    <br />    儹科，鬥喊，風聲兒惹起如何    <a target=\"_blank\" href=\"http://140.111.1.40/yitic/frc/frc04292.htm\">●</a>，從那遍再誰敢？    <br />    有等乾咽唾的杓徠死嘴口斬。委實難耽。   </p>   <p>    <strong>【尾】</strong>    <br />    從今將鳳凰巢鴛鴦殿遮籠教暗，將金縫鎖玉連環對勘的嚴，    <br />    錦片也似前程做的來不愚濫。    <br />    非是咱不甘，不是你不堪，只被這受驚怕的恩情都嚇破我膽。   </p>   <p>    <font color=\"#FF6600\">     <b>雜情</b>    </font>    <br />    粉雲香臉試搽，翠煙膩眉學畫，紅酥潤冰筍手，烏金漬玉粳牙，鬢攏宮鴉。    <br />    改樣兒新鞋襪，挑粉垢修指甲。收拾得所事兒溫柔，妝點得諸餘裡顆恰。   </p>   <p>    <strong>【梁州】</strong>    <br />    堪笑這沒分曉的媽媽，則抱得不啼哭娃娃。小心兒一見了相牽掛，    <br />    腿廝捺著說話，手廝把著行踏，額廝拶著作耍，腮廝搵著溫存，    <br />    肩廝挨著曲和琵琶，尋題目頂真續麻。常子是笑沒盈弄盞傳杯，好吃。    <br />    闌同床共塌，熱兀羅過飯供茶。那些，喜呷，天來大怪膽兒無慣怕。    <br />    這些時變了話，小則小心腸兒到狡猾，顯出些情雜。   </p>   <p>    <strong>【罵玉郎】</strong>    <br />    但些兒頭疼眼熱我早心驚呀，著疼熱只除咱，尋方裡藥占龜卦。    <br />    直到吃得粥食，離了臥榻，恰撇得心兒下。   </p>   <p>    <strong>【感皇恩】</strong>    <br />    看承似美玉無暇，誰敢幫野草閑花。曹大家賣杏虎，裴小蠻學撒撇，    <br />    溫太真索妝蝦。麗春園紮撒，鳴珂巷南衙，現而今如嚼蠟，似咬瓦，若摶沙。   </p>   <p>    <strong>【採茶歌】</strong>    <br />    喜時節臉烘霞，笑時節眼生花，一霎時一天風雪冷鼻凹。    <br />    本待做曲呂木頭車兒隨性打，原來是滑出律水晶球子怎生拿。   </p>   <p>    <font color=\"#FF6600\">     <b>南呂‧梁州第七‧射雁</b>    </font>    <br />    魚尾紅殘霞隱隱，鴨頭綠秋水涓涓，芙蓉燦爛搖波面。見沉浮鷗伴，    <br />    來往魚船，平沙衰草，古木蒼煙。江鄉景堪愛堪憐，有丹青巧筆難傳。    <br />    揉藍靛綠水溪頭，鋪膩粉白蘋岸邊，抹胭脂紅葉林前，將笠簷兒慢捲。    <br />    迎頭，仰面，偷睛兒覷見碧天外雁行現，寫破祥雲一片箋，頭直上慢慢盤旋。   </p>   <p>    <strong>【一枝花】</strong>    <br />    忙拈鵲畫弓，急取雕翎箭，端直了燕尾鵷，搭上虎筋弦，秋月弓圓，    <br />    箭發如飛電，覷高低無側偏，正中賓鴻，落在蒹葭不見。   </p>   <p>    <strong>【尾】</strong>    <br />    轉過紫荊坡白草塚黃蘆堰，驚起些紅腳鴨金頭鵝錦背鴛，    <br />    嚇得這鸂鶒兒連忙向敗荷裡串。    <br />    血模糊翅搧扇，撲剌剌可憐，十二枝梢翎向地皮上剪。   </p>   <p>    <font color=\"#FF6600\">     <b>商調‧集賢賓‧詠柳憶別</b>    </font>    <br />    恨青青畫橋東畔柳，曾祖送少年遊。散晴雪楊花清晝，又一場心事悠悠。    <br />    翠絲長不繫雕鞍，碧雲寒空掩朱樓。    <br />    揎羅袖試將纖玉手，綰東風搖損輕柔，同心方勝結，纓絡繡文球。   </p>   <p>    <strong>【逍遙樂】</strong>    <br />    綰不成鴛鴦雙叩，空驚散梢頭。一雙錦鳩。何處忘憂？    <br />    聽枝上數聲黃栗留，怕不弄春嬌巧轉歌喉。驚回好夢，題起離情，喚醒閒愁。   </p>   <p>    <strong>【醋葫蘆】</strong>    <br />    雨睛珠淚收，煙顰翠黛羞，殢風流還自怨風流。    <br />    病多不奈秋，未秋來早先消瘦。曉風殘月在簾鉤。   </p>   <p>    <strong>【浪裡來煞】</strong>    <br />    不要你護雕，欄花甃香，蔭蒼苔石徑綱。    <br />    只要你盼行人終日替我凝眸，只要你重溫灞陵別後酒。    <br />    如今時候，只要向綠陰深處纜歸舟。   </p>   <p>    <font color=\"#FF6600\">     <b>越調‧鬥鵪鶉‧歌姬</b>    </font>    <br />    教坊馳名，梨園上班，院本詼諧，宮妝樣範。    <br />    膚若凝脂，顏如渥丹，香肩憑玉樓，湘雲擁翠鬟。羅帕分香，春纖換盞。   </p>   <p>    <strong>【紫花兒】</strong>    <br />    扶彪煞東風桃李，吸留煞暮雨房櫳，吃喜煞夜月欄杆。    <br />    向尊席之上，談笑其間，意思相攀，且是娘剔透玲瓏不放閑，    <br />    不枉了喚聲妝旦。盡可以霧幌雲屏，酒社詩壇。   </p>   <p>    <strong>【天淨沙】</strong>    <br />    眉兒初月彎彎，鞋兒瘦玉慳慳，臉兒孜孜耐看。琵琶弦慢，青衫淚點才乾。   </p>   <p>    <strong>【尾】</strong>    <br />    麗春園門外是潯陽岸，最險是茶船上跳板。一句話悔時難，兩般兒愛處揀。   </p>   <p>    <font color=\"#FF6600\">     <b>雙調‧新水令‧閨麗</b>    </font>    <br />    繡閨深培養出牡丹芽，控銀鉤繡簾不掛。    <br />    鶯燕遊上苑，蝶夢繞東華。富貴人家，花陰內柳陰下。   </p>   <p>    <strong>【喬木查】</strong>    <br />    忽地迎頭見咱，嬌小心兒裡怕，厭地回身攏鬢鴉，傍欄杆行又羞，雙臉烘霞。   </p>   <p>    <strong>【攪箏琶】</strong>    <br />    我凝眸罷，心內頑麻。可知曲江頭三次遺鞭，我粉牆外幾乎墜馬。    <br />    人說觀自在活菩薩，堪誇。普院山幾時曾到他，更隔著海角天涯。   </p>   <p>    <strong>【甜水令】</strong>    <br />    他秋水回波，春山搖翠，芳心迎迓，彼此各承答。    <br />    詩句傳情，琴聲寫恨，衷腸牽掛，許多時不得歡洽。   </p>   <p>    <strong>【雁兒落】</strong>    <br />    鬥的滿街裡閑嗑牙，待罷呵如何罷？空揣著題詩玉版箋，織錦香羅帕。   </p>   <p>    <strong>【得勝令】</strong>    <br />    我是個為客秀才家，你是個未嫁女嬌娃，不是將海鶴兒相埋怨，    <br />    休把這紙鷂兒廝調發。若是真麼，回與我句實成的話。天那，送了人呵不是耍。   </p>   <p>    <strong>【離亭宴煞】</strong>    <br />    只因你贍不下解合的心腸兒叉，不是我口不嚴俵揚的風聲兒大。    <br />    佇頭憑欄，一日三衙，唱道成時節準備著小意兒妝蝦，不成時怎肯呆心兒跳塔？    <br />    哎，你個吃戲冤家。    <br />    來來來將人休量抹，我不是琉璃井底鳴蛙，我是個花柳營中慣戰馬。   </p>   <p>    <font color=\"#FF6600\">     <b>雙調‧喬牌兒‧別情</b>    </font>    <br />    鳳求凰琴慢彈，鶯求友曲休咀，楚陽臺更隔著連雲棧，桃源洞在蜀道難。   </p>   <p>    <strong>【攪箏琶】</strong>    <br />    無邊岸，黑海也似那煎煩。愁萬結柔腸，淚雙垂業眼。    <br />    淚眼與愁腸，直熬得燭滅香殘。更闌，望情人必然來夢間，爭奈這枕冷衾寒。。   </p>   <p>    <strong>【落梅風】</strong>    <br />    粘金雁，嚲翠鬟，想不曾做心兒打扮。近新來為咱情緒懶。不梳妝也自然好看。   </p>   <p>    <strong>【沉醉東風】</strong>    <br />    風鈴響猛猜做佩環，柳煙顰只疑是眉攢。    <br />    想犀梳似新月牙，憶宮額似芙蓉瓣，見桃花呵似見他容顏，    <br />    覷得越女吳姬匹似閑，厭聽那銀箏象板。   </p>   <p>    <strong>【本調煞】</strong>    <br />    相思成病何時慢，更拚得不茶不飯，直熬個海枯石爛。   </p>   <p>    <font color=\"#FF6600\">     <b>雙調‧行香子‧題情</b>    </font>    <br />    燕僽鶯僝，鳳只鸞單，無多時春事闌珊。    <br />    東陽瘦體，潘岳蒼顏，我怕春歸，愁日永，睚更闌。   </p>   <p>    <strong>【莊宣和】</strong>    <br />    紅粉香中慣撒頑，不似今番。軟玉溫香忒希罕，只疑是夢間、夢間。   </p>   <p>    <strong>【錦上花】</strong>    <br />    酒社詩壇，不茶不飯，夜雨愁腸，東風淚眼。    <br />    海誓山盟，白玉連環，月約星期，泥金小簡。   </p>   <p>    <strong>【小陽關】</strong>    <br />    次第明月食，容易彩雲散，咫尺巫山，頃刻陽關。    <br />    地窄天寬，十番九番；雨澀雲怪，千難萬難。   </p>   <p>    <strong>【江兒水】</strong>    <br />    西樓倚遍十二欄，望斷處空長歎。    <br />    不由人腳兒勤，更怕咱心兒憚，得空便對著他實掉侃。   </p>   <p>    <strong>【碧玉簫】</strong>    <br />    忙裡偷閒，滿口兒訴愁煩。天上人間，對面兒隔關山。    <br />    送春心眉影彎，悶無言雲嚲鬟。    <br />    據風流樣範，尋常妝扮，腰肢小蠻，巧語嬌春鶯慢。   </p>   <p>    <strong>【離亭宴歇指煞】</strong>    <br />    平生脫不了疏狂限，今年又撞著風流難，人瞧見些破綻，衾閑繡被鴛，    <br />    釵擘金花鳳，弦斷瑤箏雁，柔腸愁暮秋，業眼巴清旦，誰知近間。    <br />    花柳武陵迷，煙水藍橋潦，雲雨陽臺旱，恩深太華高，情朽松石爛。    <br />    不是我將伊調販，早攛斷那徠    <a target=\"_blank\" href=\"http://140.111.1.40/yitic/frc/frc03581.htm\">●</a>，任從他外人儹。   </p>  </center> "}