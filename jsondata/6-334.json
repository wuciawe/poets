{"id":"6-334","content":"   <center>   <b>    <font face=\"標楷體\" size=\"+3\" color=\"#FF6600\">錢珝</font>   </b>   <p>字瑞文，吏部尚書徽之子。善文詞。宰相王溥薦知制誥，進中書舍人，    <br />    後貶撫州司馬。有《舟中錄》二十卷，。   </p>   <p>    <b>     <font color=\"#FF6600\">客舍寓懷</font>    </b>    <br />    灑灑灘聲晚霽時，客亭風袖半披垂。野雲行止誰相待，明月襟懷只自知。    <br />    無伴偶吟溪上路，有花偷笑臘前枝。牽情景物潛惆悵，忽似傷春遠別離。   </p>   <p>    <b>     <font color=\"#FF6600\">送王郎中</font>    </b>    <br />    惜別遠相送，卻成惆悵多。獨歸回首處，爭那暮山何。   </p>   <p>    <b>     <font color=\"#FF6600\">江行無題一百首</font>    </b>    <br />    傾酒向漣漪，乘流欲去時。寸心同尺璧，投此報馮夷。    <br />    江曲全縈楚，雲飛半自秦。峴山回首望，如別故鄉人。    <br />    浦煙含夜色，冷日轉秋旻。自有沈碑在，清光不照人。    <br />    楚岸雲空合，楚城人不來。只今誰善舞，莫恨廢章台。    <br />    行背青山郭，吟當白露秋。風流無屈宋，空詠古荊州。    <br />    晚來漁父喜，網重欲收遲。恐有長江使，金錢願贖龜。    <br />    去指龍沙路，徒懸象闕心。夜涼無遠夢，不為偶聞砧。    <br />    霧雲疏有葉，雨浪細無花。穩放扁舟去，江天自有涯。    <br />    好日當秋半，層波動旅腸。已行千里外，誰與共秋光。    <br />    潤色非東里，官曹更建章。宦遊難自定，來喚桌船郎。    <br />    夜江清未曉，徒惜月光沉。不是因行樂，堪傷老大心。    <br />    翳日多喬木，維舟取束薪。靜聽江叟語，儘是厭兵人。    <br />    箭漏日初短，汀煙草未衰。雨餘雖更綠，不是採蘋時。    <br />    山雨夜來漲，喜魚跳滿江。岸沙平欲盡，垂蓼入船窗。    <br />    渚邊新雁下，舟上獨淒涼。俱是南來客，憐君綴一行。    <br />    雲密連江暗，風斜著物鳴。一杯真戰將，笑爾作愁兵。    <br />    柳拂斜開路，籬邊數戶村。可能還有意，不掩向江門。    <br />    不識相如渴，徒吟子美詩。江清惟獨看，心外更誰知。    <br />    牽路沿江狹，沙崩岸不平。盡知行處險，誰肯載時輕。    <br />    憔悴異靈均，非讒作逐臣。如逢漁父問，未是獨醒人。    <br />    水含秋夜靜，雲帶夕陽高。詩癖非吾病，何妨吮短豪。    <br />    帶舟維古岸，還似阻西陵。箕伯無多怒，回頭詎不能。    <br />    秋雲久無雨，江燕社猶飛。卻笑舟中客，今年未得歸。    <br />    帆翅初張處，雲鵬怒翼同。莫愁千里路，自有到來風。    <br />    佳節雖逢菊，浮生正似萍。故山何處望，荒岸小長亭。    <br />    月下江流靜，村荒人語稀。鷺鴛雖有伴，仍共影雙飛。    <br />    斗轉月未落，舟行夜已深。有村知不遠，風便數聲砧。    <br />    桌驚沙鳥迅，飛濺夕陽波。不顧魚多處，應防一目羅。    <br />    行到楚江岸，蒼茫人正迷。只如秦塞遠，格磔鷓鴣啼。    <br />    漸覺江天遠，難逢故國書。可能無往事，空食鼎中魚。    <br />    岸草連荒色，村聲樂稔年。晚晴貪獲稻，閒卻彩菱船。    <br />    灘淺多游鷺，江清易見魚。怪來吟未足，秋物欠紅蕖。    <br />    蛩響依沙草，螢飛透水煙。夜涼誰詠史，空泊運租船。    <br />    睡穩葉舟輕，風微浪不驚。人居蘆葦岸，終夜動秋聲。    <br />    自念平生意，曾期一郡符。可知因謫宦，斑鬢入江湖。    <br />    水天涼夜月，不是少清光。好景隨人物，秦淮憶建康。    <br />    古來多思客，搖落恨江潭。今日秋風至，蕭疏過沔南。    <br />    映竹疑村好，穿蘆覺渚幽。漸安無曠土，姜芋當農收。    <br />    煙渚復煙渚，畫屏休畫屏。引愁天末去，數點暮山青。    <br />    秋風動客心，寂寂不成吟。飛上危檣立，鶯啼報好音。    <br />    見底高秋水，開懷萬里天。旅吟還有伴，沙柳數枝蟬。    <br />    九日自佳節，扁舟無一杯。曹園舊樽酒，戲馬憶高台。    <br />    兵火有餘燼，貧村才數家。無人爭曉渡，殘月下寒沙。    <br />    渚禽菱芡足，不向稻粱爭。靜宿涼灣月，應無失侶聲。    <br />    輕雲未撲霜，樹杪橘初黃。行是知名物，過風過水香。    <br />    土曠深耕少，江平遠釣多。平生皆棄本，金革竟如何。    <br />    海月非常物，等閒不可尋。披沙應有地，淺處定無金。    <br />    風晚冷颼颼，蘆花已白頭。舊來紅葉寺，堪憶玉京秋。    <br />    渺渺望天涯，清漣浸赤霞。難逢星漢使，烏鵲日乘槎。    <br />    風好來無陣，雲開去有蹤。釣歌無遠近，應喜罷艨艟。    <br />    吳疆連楚甸，楚俗異吳鄉。謾把樽中物，無人啄蟹黃。    <br />    岸綠野煙遠，江紅斜照微。撐開小漁艇，應到月明歸。    <br />    雨餘江始漲，漾漾見流薪。曾歎河中木，斯言憶古人。    <br />    垂露晚猶濃，清風不易逢。涉江雖已晚，高樹搴芙蓉。    <br />    乘舟維夏口，煙野獨行時。不見頭陀寺，空懷幼婦碑。    <br />    晚泊武昌岸，津亭疏柳風。數株曾手植，好事憶陶公。    <br />    舟航依浦定，星斗滿江寒。若比陰霾日，何妨夜未闌。    <br />    近戍離金落，孤岑望火門。惟將知命意，瀟灑向乾坤。    <br />    叢菊生堤上，此花長後時。有人還採掇，何必在春期。    <br />    景夕殘霞落，秋寒細雨晴。短纓何用濯，舟在月中行。    <br />    堤壞漏江水，地坳成野塘。晚荷人不折，留取作秋香。    <br />    左宦終何路，攄懷亦自寬。襞箋嘲白鷺，無意喻梟鸞。    <br />    樓空人不歸，雲白去時衣。黃鶴無心下，長應笑令威。    <br />    白帝朝驚浪，陽台暮映雲。等閒生險易，世路只如君。    <br />    櫓慢生輕浪，帆虛帶白雲。客船雖狹小，容得瘦將軍。    <br />    靜看秋江水，風漸浪微平。人間馳競處，塵土自波成。    <br />    風借帆方疾，風回桌卻遲。較量人世事，不校一毫釐。    <br />    咫尺愁風雨，匡廬不可登。只疑雲霧窟，猶有六朝僧。    <br />    江草何多思，冬青尚滿洲。誰能驚鵩鳥，作賦為沙鷗。    <br />    幸有煙波興，寧辭筆硯勞。緣情無怨刺，卻似反離騷。    <br />    沙上獨行時，高吟到楚詞。難將垂岸蓼，盈把當江蘺。    <br />    秋寒鷹隼健，逐雀下雲空。知是江湖客，無心擊塞鴻。    <br />    幽懷念煙水，長恨隔龍沙。今日滕王閣，分明見落霞。    <br />    江流何渺渺，懷古獨依依。漁父非賢者，蘆中但有磯。    <br />    風雨正甘寢，雲霓忽曉晴。放歌雖自遣，一歲又崢嶸。    <br />    幽思正遲遲，沙邊濯弄時。自憐非博物，猶未識鳧葵。    <br />    曾有煙波客，能歌西塞山。落花惟待月，一釣紫菱灣。    <br />    千頃水紋細，一拳嵐影孤。君山寒樹綠，曾過洞庭湖。    <br />    光闊重湖水，低斜遠雁行。未曾無興詠，多謝沈東陽。    <br />    晚菊繞江壘，忽如開古屏。莫言時節過，白日有餘馨。    <br />    日落長亭晚，山門步障青。可憐無酒分，處處有旗亭。    <br />    遠岸無行樹，經霜有伴紅。停船搜好句，題葉贈江楓。    <br />    身世比行舟，無風亦暫休。敢言終破浪，惟願穩乘流。    <br />    數畝蒼苔石，煙濛鶴卵洲。定因詞客遇，名字始風流。    <br />    興閒停桂楫，路好過松門。不負佳山水，還開酒一樽。    <br />    短楫休敲桂，孤根自駐萍。自憐非劍氣，空向斗牛星。    <br />    高浪如銀屋，江風一發時。筆端降太白，才大語終奇。    <br />    細竹漁家路，晴陽看結罾。喜來邀客坐，分與折腰菱。    <br />    平湖五百里，江水想通波。不奈扁舟去，其如決計何。    <br />    數逢雲斷處，去岸映高山。身到章江日，應猶未得閒。    <br />    一灣斜照水，三版順風船。未敢相邀釣，勞生只自憐。    <br />    江雨正霏微，江村晚渡稀。何曾妨釣艇，更待得魚歸。    <br />    新野舊樓名，潯陽勝賞情。照人長一色，江月共淒清。    <br />    願飲西江水，那吟北渚愁。莫教留滯跡，遠比蔡昭侯。    <br />    湖口分江水，東流獨有情。常時好風物，誰伴謝宣城。    <br />    潯陽江畔菊，應似古來秋。為問幽棲客，吟時得酒不。    <br />    高峰有佳號，千尺倚寒風。若使爐煙在，猶應為上公。    <br />    萬木已清霜，江邊村事忙。故溪黃稻熟，一夜夢中香。    <br />    楚水苦縈迴，征帆落又開。可緣非直路，卻有好風來。    <br />    遠謫歲時晏，暮江風雨寒。仍愁繫舟處，驚夢近長灘。   </p>   <p>    <b>     <font color=\"#FF6600\">春恨三首</font>    </b>    <br />    負罪將軍在北朝，秦淮芳草綠迢迢。高台愛妾魂銷盡，始得丘遲為一招。   </p>   <p>久戍臨洮報未歸，篋香銷盡別時衣。身輕願比蘭階蝶，萬里還尋塞草飛。</p>   <p>永巷頻聞小苑遊，舊恩如淚亦難收。君前願報新顏色，團扇須防白露秋。</p>   <p>    <b>     <font color=\"#FF6600\">蜀國偶題</font>    </b>    <br />    忽憶明皇西幸時，暗傷潛恨竟誰知。佩蘭應語宮臣道，莫向金盤進荔枝。   </p>   <p>    <b>     <font color=\"#FF6600\">未展芭蕉</font>    </b>    <br />    冷燭無煙綠蠟乾，芳心猶捲怯春寒。一緘書札藏何事，會被東風暗拆看。   </p>   <p>    <b>     <font color=\"#FF6600\">同程九早入中書（一作錢起詩）</font>    </b>    <br />    漢家賢相重英奇，蟠木何材也見知。不意雲霄能自致，空驚鵷鷺忽相隨。    <br />    臘雪初明柏子殿，春光欲上萬年枝。獨慚皇鑒明如日，未厭春光向玉墀。   </p>  </center> "}