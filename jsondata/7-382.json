{"id":"7-382","content":"   <div align=\"center\">   <p>    <b>     <font color=\"#FF6600\" size=\"+3\" face=\"標楷體\">韋驤</font>    </b>   </p>   <p>（1033～1105），字子駿，本名駿，錢塘（今浙江省杭州）人。    <br />    皇佑五年（1053）進士，歷官尚書主客郎中。   </p>  </div>  <p align=\"center\">   <b>    <font color=\"#FF6600\">減字木蘭花‧惜春詞</font>   </b>   <br />   人生可意。只說功名貪富貴。遇景開懷。且盡生前有限杯。   <br />   韶華幾許。鶗鷢聲殘無覓處。莫自因循。一片花飛減卻春。  </p>  <p align=\"center\">   <b>    <font color=\"#FF6600\">減字木蘭花‧勸飲詞</font>   </b>   <br />   金貂貰酒。樂事可為須趁手。且醉青春。白髮何曾饒貴人。   <br />   鳳笙鼉鼓。況是桃花落紅雨。莫訴觥籌。炊熟黃粱一夢休。  </p>  <p align=\"center\">   <b>    <font color=\"#FF6600\">減字木蘭花‧止貪詞</font>   </b>   <br />   鸞坡鳳沼。軒冕倘來何足道。存養天真。安用浮名絆此身。   <br />   勞生逸老。擺脫紛華須是早。解綬眠雲。林下何曾見一人。  </p>  <p align=\"center\">   <b>    <font color=\"#FF6600\">減字木蘭花‧望仙詞</font>   </b>   <br />   危樓引望。天氣猶寒花未放。遠思悠悠。芳草何年恨即休。   <br />   仙蹤何處。此去蓬山多少路。春靄騰騰。更在瑤台十二層。  </p>  <p align=\"center\">   <b>    <font color=\"#FF6600\">減字木蘭花‧春詞</font>   </b>   <br />   帝城春媚。綠柳參天花照地。共榮升平。處處樓臺歌板聲。   <br />   香輪玉鐙。馳驟芳郊爭選勝。妙舞輕謳。擾亂春風卒未休。  </p>  <p align=\"center\">   <b>    <font color=\"#FF6600\">菩薩蠻‧和舒通道水心寺會次韻</font>   </b>   <br />   瓊杯且盡清歌送。人生離合真如夢。瞬息又春歸。回頭光景非。   <br />   香噴金獸暖。歡意愁更短。白髮不須量。從教千丈長。  </p>  <p align=\"center\">   <b>    <font color=\"#FF6600\">鵲橋仙</font>   </b>   <br />   歲華將暮，寒林蕭索，極目凍雲垂地。官梅忽見一枝芳，便頓覺、新春情味。   <br />   小筵開處，歌喉清婉，舞態蹁躚爭媚。沈腰潘鬢兩休論，共舉白、何須惜醉。  </p>  <p align=\"center\">   <b>    <font color=\"#FF6600\">減字木蘭花‧水仙花</font>   </b>   <br />   雕欄香砌。紅紫妖韶何足計。爭似幽芳。幾朵先春蘸碧塘。   <br />   玉船金盞。誰謂花神情有限。綽約仙姿。仿佛江皋解佩時。  </p>  <p align=\"center\">   <b>    <font color=\"#FF6600\">洛陽春‧丁香花</font>   </b>   <br />   冷豔幽香奇絕。粉金裁雪。無端又欲恨春風，恨不解、千千結。   <br />   曲檻小池清切。倚煙籠月。佳人纖手傍柔條，似不忍、輕攀折。  </p>  <p align=\"center\">   <b>    <font color=\"#FF6600\">醉蓬萊‧廷評慶壽</font>   </b>   <br />   漏新春消耗，柳眼微青，素梅猶小。簾幕輕寒，引爐煙嫋嫋。   <br />   鳳管雍容，雁箏清切，對綺筵呈妙。此際歡虞，門庭自有，輝光榮耀。   <br />   慶事難逢，世間須信，八十遐齡，古來稀少。況偶佳辰，是桑弧曾表。   <br />   滿奉金觥，暫停牙板，聽雅歌精禱。惟願增高，龜年鶴算，鴻恩紫詔。  </p>  <p align=\"center\">   <b>    <font color=\"#FF6600\">沁園春‧廷評拜官</font>   </b>   <br />   林葉陰濃，海雲峰聳，夏景漸分。   <br />   稱畫堂開宴，雍雍笑語，高年耆德，初拜君恩。   <br />   漢相家聲，一經傳訓，賞典今朝歸慶門。清和晝，見香飄百和，樂按長春。   <br />   休論。萬事紛紜。算壽考、鄉閭能幾人。   <br />   況鳳書才降，龜齡正永，莫辭金盞，一醉醺醺。   <br />   萱草忘憂，榴花含笑，庭院風光如再新。成歡頌，願齊堅檜柏，頻奉絲綸。  </p> "}