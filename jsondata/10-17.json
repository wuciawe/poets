{"id":"10-17","content":"   <div align=\"center\" class=\"style3\">林以寧</div>  <p align=\"center\">字亞清，錢塘人。御史錢肇修室。有《墨莊詩鈔》、《鳳簫樓集》。</p>  <p align=\"center\">   <span class=\"style2\">憶父禹都</span>   <br />   曉登百尺樓，遙望中條山。天際有白雲，日夕自往還。   <br />   去來何寥邈，引領難追攀。誰云生女好，少長違親顏。   <br />   豈不眷庭闈，安能事閒關。問寢久疏闊，視膳良以艱。   <br />   回步循南陔，躑躅淚汍瀾。  </p>  <p align=\"center\">   <span class=\"style2\">畫竹</span>   <br />   新竹出短籬，亭亭如織翠。明月升東軒，竹影宛在地。   <br />   銅硯磨松煤，濡毫寫其意。清幽固可嘉，愛此堅貞志。  </p>  <p align=\"center\">   <span class=\"style2\">柴季索詩賦答</span>   <br />   春風吹暖杏花香，試拂鸞箋寫斷腸。每見遠山思黛色，時從落月想容光。   <br />   別來幾度梅如雪，愁緒縈懷鬢欲霜。為報故人休索句，硯田慚我已全荒。  </p>  <p align=\"center\">   <span class=\"style2\">夢遊桃花源</span>   <br />   理棹石瀨口，洞壑極深窅。白日翳層壁，倏然露林杪。   <br />   初行不見人，仄徑礙飛鳥。忽逢林木盡，水竹四環繞。   <br />   茅屋三兩間，雞聲出林表。主人聞客來，攬衣起相勞。   <br />   筍蕨為我設，粳粱供我飽。白鶴翔天風，游魚戲清沼。   <br />   宛若素所歷，朅來胡不早。悵惘塵世事，朗徹愜懷抱。   <br />   高丘誰沈淪，阿閣孰傾倒。魏晉不復知，以下更何道。   <br />   歎息武陵人，悠悠竟終老。  </p>  <p align=\"center\">   <span class=\"style2\">贈宛瓊女史</span>   <br />   月中仙人結璘子，銀海回風漾空翠。廣寒青桂生紫芽，水蟾蝕作鴛鴦字。   <br />   清光獨夜照三吳，采香涇畔多名姝。日射簾旌金鵲尾，春窗睡足紅氍毹。   <br />   蜀紙新裁鸞鳳帖，同心重綰菖蒲葉。玉寒手擘荔枝漿，鐙紅酒暈芙蓉頰。   <br />   風翦春英碎粉霞，幻作衣間雙蛺蝶。綠雲   <a target=\"_blank\" href=\"http://140.111.1.40/yitic/frc/frc16940.htm\">●</a>鬌黃金璫，方空半臂凝脂香。   <br />   瑤島承恩夕宴罷，寒星亂落參差光。  </p>  <p align=\"center\">   <span class=\"style2\">獨夜吟</span>   <br />   蕉心未展桐花老，春社才臨燕聲小。屋角陰雲凍天色，雨腳斜侵砌草織。   <br />   暮寒壓夢夢不成，耳邊哀角嗚嗚鳴。幽房鬼逼蘭釭凝，床頭玉盞敲紅冰。   <br />   斫桂燒雲老不死，夜烏啼殺曉烏起。獨繭抽絲結繡襦，儂心未卜郎心似。   <br />   開簾蠟樹煙依微，海燕賓鴻相背飛。孤吟起坐各無賴，昨夜鄰家夫婿歸。  </p>  <p align=\"center\">   <span class=\"style2\">錢塘觀潮</span>   <br />   氣以三秋肅，江因九折名。海門環鳳闕，半曜拱神京。   <br />   舟楫三都會，魚鹽百貨盈。涼飆隨舵發，新月傍船行。   <br />   共指潮生候，爭看霧氣橫。篙師屏息待，漁子放舟迎。   <br />   海外千山合，江邊萬谷鳴。蜃樓驚變幻，鮫室忽晶瑩。   <br />   魚沫翻珠珮，腥涎噴水精。玉山高作壘，雪浪儼如城。   <br />   似有馮夷鼓，長驅掉尾鯨。前茅從赤鯉，後隊亦青旌。   <br />   自可吞溟渤，何煩洗甲兵。蛟宮圖廣袤，蟻垤敢爭衡。   <br />   久欲尋天漢，頻思訪玉清。乘槎常不達，浮海竟無成。   <br />   近睹三江險，方知六宇平。奇觀書短韻，尺幅海濤生。  </p>  <p align=\"center\">   <span class=\"style2\">秋蟬</span>   <br />   昨夜涼風屆節初，園亭景物漸蕭疏。高枝墜露堪承飲，深樹微雲可卜居。   <br />   秦女支碪秋半急，衛娘小鬢夜來梳。遐情自足傳霄漢，不逐金梧下玉除。  </p>  <p align=\"center\">   <span class=\"style2\">秋暮宴集願圃分韻</span>   <br />   早起登臨玉露瀼，畫樓高處碧雲涼。池邊野鳥啼寒雨，籬外黃花媚曉妝。   <br />   斜倚紅欄同照影，閒揮綠綺坐焚香。溯洄他日重相訪，一片蒹葭秋水長。  </p>  <p align=\"center\">   <span class=\"style2\">寄啟姬雲閒</span>   <br />   泖上浮家小結廬，水軒竹檻稱幽居。問人新借簪花帖，教婢閒鈔相鶴書。   <br />   蟻子避潮緣硯席，蟹奴沿月上階除。清閨事事堪題詠，刻玉鏤冰恐不如。  </p>  <p align=\"center\">   <span class=\"style2\">渡伊洛合流</span>   <br />   歷盡山川險，方知行路難。寒風鳴大谷，怪石激流湍。   <br />   歧路心常怯，窮途淚未乾。波光應笑我，獨自上河干。  </p>  <p align=\"center\">   <span class=\"style2\">哭柴季</span>   <br />   婆娑壁間畫，手澤猶芳鮮。清夜發光芒，睨視不敢前。   <br />   想見落筆時，氣足而神全。非徒貌幽花，自寫翠袖翩。   <br />   每思棄塵務，從君事丹鉛。豈期不我顧，倏忽長相捐。   <br />   一慟雲為愁，梁月藏嬋娟。  </p>  <p align=\"center\">   <span class=\"style2\">穀雨</span>   <br />   鏡台流影射窗紗，風到簷前柳腳斜。竹架整書除脈望，春池洗硯亂蘋花。   <br />   桑濃蠶子猶懸箔，日暖蜂王早放衙。童子佩壺尋澗水，滌甌明日試新茶。  </p>  <p align=\"center\">草草深閨度歲華，生平不解問桑麻。沿籬野豆初牽蔓，繞砌山桃半欲花。   <br />   細雨漬成楊柳色，暖風催放牡丹芽。村姬結束新螺髻，傍曉比鄰喚採茶。  </p>  <p align=\"center\">   <span class=\"style2\">得夫子書</span>   <br />   經年別思多，得書才尺幅。為愛意纏綿，挑鐙百回讀。  </p>  <p align=\"center\">   <span class=\"style2\">初春</span>   <br />   百合名香手自焚，雪晴天際尚停雲。寒梅才被東風坼，釀得春愁已十分。  </p>  <p align=\"center\">   <br />  </p> "}