{"id":"6-136","content":"   <center>   <b>    <font face=\"標楷體\" size=\"+3\" color=\"#FF6600\">邵謁</font>   </b>   <p>韶州翁源縣人。少為縣吏，令怒，逐去。遂截髻著縣門，發憤讀書，工古調，    <br />    釋褐赴官，不知所終。   </p>   <p>    <b>     <font color=\"#FF6600\">放歌行</font>    </b>    <br />    龜為秉靈亡，魚為弄珠死。心中自有賊，莫怨任公子。    <br />    屈原若不賢，焉得沉湘水。   </p>   <p>    <b>     <font color=\"#FF6600\">長安寒食</font>    </b>    <br />    春日照九衢，春風媚羅綺。萬騎出都門，擁在香塵裡。    <br />    莫辭弔枯骨，千載長如此。安知今日身，不是昔時鬼。    <br />    但看平地遊，亦見摧輈死。   </p>   <p>    <b>     <font color=\"#FF6600\">貞女墓</font>    </b>    <br />    生持節操心，死作堅貞鬼。至今墳上春，草木無花卉。   </p>   <p>    <b>     <font color=\"#FF6600\">自歎</font>    </b>    <br />    春蠶未成繭，已賀箱籠實。蟢子徒有絲，終年不成匹。    <br />    每念古人言，有得則有失。我命獨如何，憔悴長如一。    <br />    白日九衢中，幽獨暗如漆。流泉有枯時，窮賤無盡日。    <br />    惆悵復惆悵，幾回新月出。   </p>   <p>    <b>     <font color=\"#FF6600\">送徐群宰望江</font>    </b>    <br />    古人力文學，所務安疲甿。今人力文學，所務惟公卿。    <br />    大賢重邦本，屈跡官武城。勸民勤機杼，自然國用並。    <br />    但見富貴者，知食不知耕。忽爾秋不熟，儲廩焉得盈。    <br />    貢藝既精苦，用心必公平。吾道不遺賢，霄漢期芳馨。    <br />    一夫若有德，千古稱其英。陶潛雖理邑，崔烈徒台衡。    <br />    濁者必惡清，瞽者必惡明。孤松自有色，豈奪眾草榮。    <br />    為刀若不利，焉得宰牛名。為絲若不直，焉得琴上聲。    <br />    好去立高節，重來振羽翎。   </p>   <p>    <b>     <font color=\"#FF6600\">秋夕</font>    </b>    <br />    萬里憑夢歸，骨肉皆在眼。覺來益惆悵，不信長安遠。    <br />    人人但為農，我獨常逢旱。惡命如漏卮，滴滴添不滿。    <br />    天末雁來時，一叫一腸斷。   </p>   <p>    <b>     <font color=\"#FF6600\">覽孟東野集</font>    </b>    <br />    蚌死留夜光，劍折留鋒鋩。哲人歸大夜，千古傳珪璋。    <br />    珪璋遍四海，人倫多變改。題花花已無，玩月月猶在。    <br />    不知天地間，白日幾時昧。   </p>   <p>    <b>     <font color=\"#FF6600\">送友人江行</font>    </b>    <br />    送君若浪水，疊疊愁思起。夢魂如月明，相送秋江裡。   </p>   <p>    <b>     <font color=\"#FF6600\">下第有感</font>    </b>    <br />    古人有遺言，天地如掌闊。我行三十載，青雲路未達。    <br />    嘗聞讀書者，所貴免征伐。誰知失意時，痛於刃傷骨。    <br />    身如石上草，根蒂淺難活。人人皆愛春，我獨愁花發。    <br />    如何歸故山，相攜採薇蕨。   </p>   <p>    <b>     <font color=\"#FF6600\">論政</font>    </b>    <br />    賢哉三握髮，為有天下憂。孫弘不開閣，丙吉寧問牛。    <br />    內政由股肱，外政由諸侯。股肱政若行，諸侯政自修。    <br />    一物不得所，蟻穴滿山丘。莫言萬木死，不因一葉秋。    <br />    朱雲若不直，漢帝終自由。子嬰一失國，渭水東悠悠。   </p>   <p>    <b>     <font color=\"#FF6600\">戰城南</font>    </b>    <br />    武皇重征伐，戰士輕生死。朝爭刃上功，暮作泉下鬼。    <br />    悲風弔枯骨，明月照荒壘。千載留長聲，嗚咽城南水。   </p>   <p>    <b>     <font color=\"#FF6600\">贈鄭殷處士</font>    </b>    <br />    善琴不得聽，嘉玉不得名。知音既已死，良匠亦未生。    <br />    退居一河湄，山中物景清。魚沉池水碧，鶴去松枝輕。    <br />    長材靡入用，大廈失巨楹。顏子不得祿，誰謂天道平。   </p>   <p>    <b>     <font color=\"#FF6600\">古樂府</font>    </b>    <br />    對酒彈古琴，弦中發新音。新音不可辨，十指幽怨深。    <br />    妾顏不自保，四時如車輪。不知今夜月，曾照幾時人。    <br />    露滴芙蓉香，香銷心亦死。良時無可留，殘紅謝池水。   </p>   <p>    <b>     <font color=\"#FF6600\">經安容先生舊居</font>    </b>    <br />    羽化留遺蹤，千載蹤難沒。一泉巖下水，幾度換明月。    <br />    松老不改柯，龍久皆變骨。雲雨有歸時，雞犬無還日。    <br />    至今青山中，寂寞桃花發。   </p>   <p>    <b>     <font color=\"#FF6600\">望行人</font>    </b>    <br />    登樓恐不高，及高君已遠。雲行郎即行，雲歸郎不返。    <br />    嗟為樓上人，望望不相近。若作轍中泥，不放郎車轉。    <br />    白日下西山，望盡妾腸斷。   </p>   <p>    <b>     <font color=\"#FF6600\">歲豐</font>    </b>    <br />    皇天降豐年，本憂貧士食。貧士無良疇，安能得稼穡。    <br />    工傭輸富家，日落長歎息。為供豪者糧，役盡匹夫力。    <br />    天地莫施恩，施恩強者得。   </p>   <p>    <b>     <font color=\"#FF6600\">金谷園懷古</font>    </b>    <br />    在富莫驕奢，驕奢多自亡。為女莫騁容，騁容多自傷。    <br />    如何金谷園，鬱鬱椒蘭房。昨夜綺羅列，今日池館荒。    <br />    竹死不變節，花落有餘香。美人抱義死，千載名猶彰。    <br />    嬌歌無遺音，明月留清光。浮雲易改色，衰草難重芳。    <br />    不學韓侯婦，銜冤報宋王。   </p>   <p>    <b>     <font color=\"#FF6600\">春日有感</font>    </b>    <br />    我心如薛苦，他見如薺甘。火未到身者，痛楚難共諳。    <br />    但言貧者拙，不言富者貪。誰知苦寒女，力盡為桑蠶。   </p>   <p>    <b>     <font color=\"#FF6600\">學仙詞</font>    </b>    <br />    上仙傳秘訣，澹薄與無營。煉藥●●●，變姓不變形。    <br />    三屍既無累，百慮自不生。是知寸心中，有路通上清。    <br />    祖龍好仙術，燒卻黃金精。   </p>   <p>    <b>     <font color=\"#FF6600\">妓女</font>    </b>    <br />    天若許人登，青山高不止。地若許人窮，黃泉深無水。    <br />    量諸造化情，物成皆有以。如何上青冥，視之平若砥。    <br />    日下騁琅玕，空中無羅綺。但見勢騰凌，將為長如此。    <br />    炫耀一時間，逡巡九泉裡。一種為埃塵，不學墮樓死。   </p>   <p>    <b>     <font color=\"#FF6600\">寒女行</font>    </b>    <br />    寒女命自薄，生來多賤微。家貧人不聘，一身無所歸。    <br />    養蠶多苦心，繭熟他人絲。織素徒苦力，素成他人衣。    <br />    青樓富家女，才生便有主。終日著羅綺，何曾識機杼。    <br />    清夜聞歌聲，聽之淚如雨。他人如何歡，我意又何苦。    <br />    所以問皇天，皇天竟無語。   </p>   <p>    <b>     <font color=\"#FF6600\">覽鏡</font>    </b>    <br />    一照一回悲，再照顏色衰。日月自流水，不知身老時。    <br />    昨日照紅顏，今朝照白絲。白絲與紅顏，相去咫尺間。   </p>   <p>    <b>     <font color=\"#FF6600\">輕薄行</font>    </b>    <br />    薄薄身上衣，輕輕浮雲質。長安一花開，九陌馬蹄疾。    <br />    誰言公子車，不是天上力。   </p>   <p>    <b>     <font color=\"#FF6600\">苦別離</font>    </b>    <br />    十五為君婚，二十入君門。自從入戶後，見君長出門。    <br />    朝看相送人，暮看相送人。若遣折楊柳，此地樹無根。    <br />    願為陌上土，得作馬蹄塵。願為曲木枝，得作雙車輪。    <br />    安得太行山，移來君馬前。   </p>   <p>    <b>     <font color=\"#FF6600\">覽張騫傳</font>    </b>    <br />    採藥不得根，尋河不得源。此時虛白首，徒感武皇恩。    <br />    桑田未聞改，日月曾幾昏。仙骨若求得，壟頭無新墳。    <br />    不見杜陵草，至今空自繁。   </p>   <p>    <b>     <font color=\"#FF6600\">白頭吟</font>    </b>    <br />    漢家天宇闊，日月不暫閒。常將古今骨，裨作北邙山。    <br />    山高勢已極，猶自凋朱顏。   </p>   <p>    <b>     <font color=\"#FF6600\">瞽者歎</font>    </b>    <br />    我心豈不平，我目自不明。徒雲備雙足，天下何由行。   </p>   <p>    <b>     <font color=\"#FF6600\">送從弟長安下第南歸覲親</font>    </b>    <br />    白日不得照，戴天如戴盆。青雲未見路，丹車勞出門。    <br />    採薇秦山鎮，養親湘水源。心中豈不切，其如行路難。    <br />    為文清益峻，為心直且安。芝蘭未入用，馨香志獨存。    <br />    他門種桃李，猶能蔭子孫。我家有棠陰，枝葉竟不繁。    <br />    心醉豈因酒，愁多徒見萱。征徒忽告歸，執袂慇勤論。    <br />    在鳥終為鳳，為魚須化鯤。富貴豈長守，貧賤寧有根。    <br />    丈夫志不大，何以佐乾坤。晝短疾於箭，早來獻天言。    <br />    莫戀蒼梧畔，野煙橫破村。   </p>   <p>    <b>     <font color=\"#FF6600\">少年行</font>    </b>    <br />    丈夫十八九，膽氣欺韓彭。報仇不用劍，輔國不用兵。    <br />    以目為水鑒，以心作權衡。願君似堯舜，能使天下平。    <br />    何必走馬誇弓矢，然後致得人心爭。   </p>   <p>    <b>     <font color=\"#FF6600\">漢宮井</font>    </b>    <br />    轆轤聲絕離宮靜，班姬幾度照金井。梧桐老去殘花開，猶似當時美人影。   </p>   <p>    <b>     <font color=\"#FF6600\">顯茂樓</font>    </b>    <br />    秦山渭水尚悠悠，如何草樹迷宮闕。繁華朱翠盡東流，唯有望樓對明月。   </p>   <p>    <b>     <font color=\"#FF6600\">紫閣峰</font>    </b>    <br />    壯國山河倚空碧，迥拔煙霞侵太白。綠崖下視千萬尋，青天只據百餘尺。    <br />   </p>  </center> "}