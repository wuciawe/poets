{"id":"7-864","content":"   <div align=\"center\">   <span class=\"style1\">劉幾</span>  </div>  <p align=\"center\">（1008～1088）字伯壽，號玉華庵主，洛陽（今屬河南）人。仁宗朝進士。   <br />   通判邠州，知寧州。英宗時為秦鳳總管。神宗時以秘書監致仕，隱居嵩山玉   <br />   華峰下。哲宗元祐三年卒，年八十一。  </p>  <p align=\"center\">   <span class=\"style2\">梅花曲‧以介父三詩度曲</span>   <br />   漢宮中侍女，嬌額半塗黃。盈盈粉色淩時，寒玉體、先透薄妝。   <br />   好借月魂來，娉婷畫燭旁。惟恐隨、陽春好夢去，所思飛揚。   <br />   宜向風亭把盞，酬孤豔，醉永夕何妨。雪徑蕊、真凝密，降回輿、認暗香。   <br />   不為藉我作和羹，肯放結子花狂。向上林，留此占年芳。  </p>  <p align=\"center\">   <span class=\"style2\">梅花曲</span>   <br />   結子非貪，有香不俗，宜當鼎鼐嘗。偶先紅紫，度韶華、玉笛占年芳。   <br />   眾花雜色滿上林，未能教、臘雪埋藏。卻怕春風漏泄，一一盡無香。   <br />   不須更御鉛黃。知國色，稟自天真殊常。只裁雲縷，奈芳滑、玉體想仙妝。   <br />   少陵為爾東閣。美豔激詩腸。當已陰未雨春光。無心賦海棠。  </p>  <p align=\"center\">   <span class=\"style2\">梅花曲</span>   <br />   淺淺池塘。深深庭院，復出短短垣牆。年年為爾，若九真巡會、寶惜流芳。   <br />   向人自有，綿渺無言，深意深藏。傾國傾城，天教與、抵死芳香。   <br />   嫋須金色，輕危欲壓，綽約冠中央。蒂團紅蠟，蘭肌粉豔巧能妝。   <br />   嬋娟一種風流，如雪如冰衣霓裳。永日依倚，春風笑野棠。  </p>  <p align=\"center\">   <span class=\"style2\">花發狀元紅慢</span>   <br />   三春向暮，萬卉成陰、有嘉豔方坼。嬌姿嫩質。冠群品，共賞傾城傾國。   <br />   上苑晴晝暄，千素萬紅尤奇特。綺筵開，會詠歌才子，壓倒元白。   <br />   別有芳幽苞小，步障華絲，綺軒油壁。與紫鴛鴦、素蛺蝶。自清旦、往往連夕。   <br />   巧鶯喧翠管，嬌燕語雕樑留客。武陵人，念夢役意濃，堪遣情溺。  </p> "}