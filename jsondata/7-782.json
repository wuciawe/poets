{"id":"7-782","content":"   <center>   <p align=\"center\">    <font color=\"#FF6600\" size=\"6\" face=\"標楷體\">     <strong>      <font color=\"#FF6600\">       <b>趙師秀</b>      </font>     </strong>    </font>    <br />    <br />    （1170～1200）字紫芝，號靈秀，又號天樂。永嘉（今浙江溫州）人。光宗    <br />    紹熙元年進士，與徐照（字靈暉）、徐璣（字靈淵）、翁卷（字靈舒）並稱    <br />    “永嘉四靈”，被譽為“永嘉四靈”之冠。有《南宋群賢小集》本，《永嘉    <br />    詩人祠堂叢刻》本。   </p>   <p>    <font color=\"#FF6600\">     <strong>哀山民</strong>    </font>    <br />    憶君初病時，倉皇造君榻。知為寒所中，脛痺連左胛。    <br />    蔣子丹有神，三日能屈伸。五日扶杖立，十日行逡巡。    <br />    於時數相見，談娛靡曾倦。啜茶猶滿甌，改詩忽盈卷。    <br />    君亦疑勿藥，春和可為樂。仙家桃最紅，同踐天台約。    <br />    多愁積如山，令君心不閒。殘痾故未去，澀嗇腸腑間。    <br />    岳僧有烈劑，倒篋得餘惠。服之汗翻漿，事與東流逝。    <br />    啼妻無完裙，弱子猶哀麇。詩人例窮苦，窮死更憐君！    <br />    君如三秋草，不見一日好。根荄霜霰侵，萎絕嗟何早。    <br />    哭君日無光，思君月照床。猶疑君不死，猛省欲顛狂。    <br />    昨者君未疾，相過不論日。晴窗春翦蒲，寒爐夜煨栗。    <br />    石階苔蘚中，猶有舊行蹤。憂心不能寐，無夢得相逢。    <br />    君詩如賈島，勁筆斡天巧。昔為人所稱，今為人所寶。    <br />    石峰雲有地，葬從朋友議。需求侍郎銘，難見山民字。    <br />    平生翁與徐，南去久無書。不知聞信後，涕淚當何如。    <br />    寫池煙水暮，宛是西川路。虛言楚客招，終感向生賦。   </p>   <p>    <font color=\"#FF6600\">     <strong>後哀</strong>    </font>    <br />    交交谷鳥哀，鬱鬱澗松折。山民無還期，春物失怡悅。    <br />    平生感斯人，難以常理說。共智己則愚，忽巧眾亦拙。    <br />    芳名信可垂，在世何寂滅。含淒為卜兆，窀穸利茲月。    <br />    行當宿草生，當使我淚歇。未知百年後，誰復耕此穴。    <br />    寄言苦吟者，勿棄攝生訣。   </p>   <p>    <font color=\"#FF6600\">     <strong>和陳水雲湖莊韻</strong>    </font>    <br />    粼粼水增波，疊疊雲弄影。昔誇春徑研，今愛秋塘靜。    <br />    芳筵集賓彥，清宴除艷靚。時當新雨餘，蒼翠獻林嶺。    <br />    既忻沖抱舒，復快遠目騁。仰嘉鐘鼎人，而迺眷箕穎。    <br />    深營察高趣，雅詠發沈景。獨使和者難，一夕愁欲癭。   </p>   <p>    <font color=\"#FF6600\">     <strong>敬謝章泉趙昌甫二十韻</strong>    </font>    <br />    耆舊半凋落，在者如晨星。與翁別豫章，十見草木青。    <br />    人生幾堪別，夢寐生羽翎。迢迢玉溪波，近時嘗再經。    <br />    攜家事多難，所至那得停。山中空望來，日夕不掩扃。    <br />    豈獨負茲約，尺書亦沈冥。逢人問消息，但喜言康寧。    <br />    墮來兩卷什，一以慰飄零。感此故意弘，不我跡以形。    <br />    文章出晚歲，字畫猶壯齡。誦之西湖濱，驚動孤山靈。    <br />    翁卷遊崆峒，一已煩郵鈴。幸翁良未衰，吾黨存典刑。    <br />    遙聞曾入郛，諒為韓與丁。郡齋待且久，幾宿澗上亭。    <br />    今春少晴時，澗水應冷冷。歸來安穩否，薰風入林垌。    <br />    願言愛玉骨，逍遙臥殊庭。會面雖未期，忽聚江湖萍。   </p>   <p>    <font color=\"#FF6600\">     <strong>官田之集，翁聘君失期，陳伯壽賦詩，率爾次韻</strong>    </font>    <br />    好水不厭闊，好風不厭涼。況有十頃荷，荷風媚波光。    <br />    主人昔謂余，此境不可忘。舉觴集群英，期以朝未央。    <br />    清歡遣絲竹，善謔停優倡。快若魚脫網，適比鴛在梁。    <br />    搴芳衣履濕，飲淥肌骨香。操觚賦相聯，妙續楚九章。    <br />    苦吟墮饑蟬，巧詠發輕簧。常勝或倒戈，突出或擅場。    <br />    或峙而遽蹴，或抑而載揚。所欠獨巨翁，不使人意強。    <br />    孱衲爾何為，竭颯立在傍。有間眾稍嘿，談辯忽汪洋。    <br />    夕風亦損荷，萬事付叵量。   </p>   <p>    <font color=\"#FF6600\">     <strong>九客一羽衣泛舟，分韻得樽字，就送朱幾仲</strong>    </font>    <br />    人生苦行役，不定如車轅。況各異鄉井，忽此同酒樽。    <br />    此樽豈易同，意乃有數存。西湖雪未成，兩山翠相奔。    <br />    山根日照樹，花放林逋村。野饌具蘼藿，一飽厭百飧。    <br />    有客何多髯，吐氣鄰芳蓀。慷慨念時事，所惜智者昏。    <br />    砭療匪無術，諱疾何由論。北望徒太息，歸歟尋故園。    <br />    哆然黃冠師，笑請子勿喧。東南守太乙，此宿福所屯。    <br />    吾子且飲酒，酒冷為子溫。   </p>   <p>    <font color=\"#FF6600\">     <strong>哭徐璣五首</strong>    </font>    <br />    君早抱奇質，獲與有道親。微官漫不遇，泊然安賤貧。    <br />    心夷語自秀，一洗世士陳。使其養以年，鮑謝焉足鄰。   </p>   <p>昔吾與君遊，嫌疏不嫌數。自為貧窶驅，十載九離索。    <br />    前年會京都，勖我返林薄。吾貧未得歸，君死不可作。   </p>   <p>思君氣實充，不與短折類。血死匪無由，恐是服椒罪。    <br />    君於藥自深，何獨此乎昧。豈不聞仙人，餌菖得千歲。   </p>   <p>平生於所學，常若喪其敏。臨池書未成，池水黑已盡。    <br />    傳來葉嶺帖，遂與蘭亭近。凡茲究極功，亦足損肝腎。   </p>   <p>道暉愛江籬，吾子思單老。生念死不滅，應會沅湘道。    <br />    空山獨靈舒，閉戶守枯槁。風雪將歲闌，凋零此懷抱。   </p>   <p>    <font color=\"#FF6600\">     <strong>桐柏觀</strong>    </font>    <br />    山深地忽平，縹緲見殊庭。瀑近春風濕，松多曉日青。    <br />    石壇遺鸛羽，粉壁剝龍形。道士玉靈寶，輕強滿百齡。   </p>   <p>    <font color=\"#FF6600\">     <strong>楊柳塘寄徐照</strong>    </font>    <br />    因貧為遠別，已是十三程。盡日行山色，逢人問地名。    <br />    近書無便寄，新句與誰評。想爾寒宵雨，思予亦夢成。   </p>   <p>    <font color=\"#FF6600\">     <strong>贈孔道士</strong>    </font>    <br />    生來還姓孔，何不戴儒冠。詩好逢人誦，琴清只自彈。    <br />    訪師行郡遠，愛竹住庵寒。見說丹爐內，黃金化不難。   </p>   <p>    <font color=\"#FF6600\">     <strong>舟行寄翁十</strong>    </font>    <br />    輕舟風色好，波面去迢迢。取爾詩重讀，令吾病欲銷。    <br />    江禽停晚樹，澗水入秋潮。已覺懷人極，分攜始一朝。   </p>   <p>    <font color=\"#FF6600\">     <strong>縉雲縣宿</strong>    </font>    <br />    親知因別久，具酒勞經過。古邑居人少，春寒入夜多。    <br />    雨香仙地藥，燭動石橋波。稍覺離家遠，鄉音一半訛。   </p>   <p>    <font color=\"#FF6600\">     <strong>進賢道中</strong>    </font>    <br />    半月逢梅雨，初晴客意消。鶯聲臨野水，松影臥新苗。    <br />    少憩休輿卒，閒行過板橋。平生無飲分，空愧酒旗招。   </p>   <p>    <font color=\"#FF6600\">     <strong>冷泉夜坐</strong>    </font>    <br />    眾境碧沉沉，前峰月正臨。樓鐘晴聽響，池水夜觀深。    <br />    清淨非人世，虛空是佛心。卻尋來處宿，風起古松林。   </p>   <p>    <font color=\"#FF6600\">     <strong>筠州郡庠山序</strong>    </font>    <br />    一來高處望，遠近盡秋容。秀氣歸才子，清風屬釣翁。    <br />    溪晴分別港，山闕見他峰。獨憶良宵月，無因宿此中。   </p>   <p>    <font color=\"#FF6600\">     <strong>延禧觀</strong>    </font>    <br />    寂寞古仙宮，松林常有風。鶴毛兼葉下，井氣與雲同。    <br />    皆日苔磚紫，多年粉壁紅。相傳陶縣令，曾住此山中。   </p>   <p>    <font color=\"#FF6600\">     <strong>撫欄</strong>    </font>    <br />    撫欄驚歲月，久住欲如何。水國花開早，春城人上多。    <br />    病令詩懶作，閒喜客頻過。聽說邊頭事，時賢策在和。   </p>   <p>    <font color=\"#FF6600\">     <strong>寄趙昌父</strong>    </font>    <br />    逃名逃未得，幾載住章泉。便使重承詔，多應不議邊。    <br />    高風時所繫，新集世方傳。憶就江樓別，雪晴江月圓。   </p>   <p>    <font color=\"#FF6600\">     <strong>贈張亦</strong>    </font>    <br />    相逢楚澤中，語罷各西東。天下方無事，男兒未有功。    <br />    邊風吹面黑，市酒到腸空。早作歸耕計，吾舟俟爾同。   </p>   <p>    <font color=\"#FF6600\">     <strong>贈達西堂      <br />     </strong>    </font>秋水數枝蓮，在師房一邊。固應通淨理，不復念生緣。    <br />    舊願酬初滿，靈方許盡傳。閒詢曾住寺，如夢已茫然。   </p>   <p>    <font color=\"#FF6600\">     <strong>送湯干</strong>    </font>    <br />    能文兼悟性，前是惠休身。為選來京邑，因吟訪野人。    <br />    所居才隔水，不見忽經旬。何事云歸速，儒官拜敕新。   </p>   <p>    <font color=\"#FF6600\">     <strong>石門僧</strong>    </font>    <br />    石門幽絕甚，獨有一禪僧。寺廢餘鐘在，房高過客登。    <br />    山蜂成苦蜜，崖溜結空冰。如此冬寒月，他人住豈能。   </p>   <p>    <font color=\"#FF6600\">     <strong>秋色</strong>    </font>    <br />    幽人愛秋色，只為屬吟情。一片葉初落，數聯詩已清。    <br />    瘦便籐杖細，涼覺葛衣輕。門外蕭蕭徑，今年菊自生。   </p>   <p>    <font color=\"#FF6600\">     <strong>簡同行翁靈舒</strong>    </font>    <br />    久晴灘磧眾，舟楫後先行。終日不相見，與君如各程。    <br />    水禽多雪色，野笛忽秋聲。必有新成句，溪流合讓清。   </p>   <p>    <font color=\"#FF6600\">     <strong>信州草衣寺</strong>    </font>    <br />    芙蕖四五枝，寂寞在空池。難見草衣士，空看宴坐碑。    <br />    香煙思盛日，詩句記遊時。欲問台中鶴，長松自不知。   </p>   <p>    <font color=\"#FF6600\">     <strong>靈山閣見二徐友舊題句</strong>    </font>    <br />    一面見溪水，三邊皆翠微。晚來虛檻外，秋近白雲飛。    <br />    重至恰身老，同吟感客非。靈山自如畫，依舊隔斜暉。   </p>   <p>    <font color=\"#FF6600\">     <strong>秋屏作</strong>    </font>    <br />    凡有欄杆處，秋來遍往還。就中惟此地，全得見西山。    <br />    雁落遙沙小，人登廢壘閒。因憐一州景，皆在夕陽間。   </p>   <p>    <font color=\"#FF6600\">     <strong>送沈莊可</strong>    </font>    <br />    清事貧人占，斯言恐是虛。與花方作譜，為米又持書。    <br />    時節寒相近，山林拙未除。西江波浪急，送子一愁予。   </p>   <p>    <font color=\"#FF6600\">     <strong>送周端常之建康</strong>    </font>    <br />    高名聞已久，方策有文雕。接得詩人信，知從竦議招。    <br />    住遙勞枉刺，去速恨移橈。何處逢黃菊，秋風故六橋。   </p>   <p>    <font color=\"#FF6600\">     <strong>贈易道士</strong>    </font>    <br />    仙帔畫霞雪，多年侍玉宸。古於莊子貌，貴似呂公身。    <br />    詩好當開板，丹靈不化銀。舊山新築觀，惟夢得歸頻。   </p>   <p>    <font color=\"#FF6600\">     <strong>送輝上人再住空相</strong>    </font>    <br />    忽然聞受請，鐵錫指秋風。寺在寒城裡，州居野水中。    <br />    生緣拋未盡，舊講讀應終。不用相尋別，浮雲去住同。   </p>   <p>    <font color=\"#FF6600\">     <strong>寄薛景石</strong>    </font>    <br />    虛窗風颯然，獨臥聽殘蟬。家務貧多闕，詩篇老漸圓。    <br />    清秋添一月，故里別三年。最憶君門首，黃花匝野泉。   </p>   <p>    <font color=\"#FF6600\">     <strong>送徐璣赴永州掾</strong>    </font>    <br />    二水鴻飛外，君今問去程。家貧難擇宦，身遠易成名。    <br />    入署梅花落，過汀蕙草生。莫因饒楚思，詞體失和平。   </p>   <p>    <font color=\"#FF6600\">     <strong>巖居僧</strong>    </font>    <br />    開扉在石層，盡日少人登。一鳥過寒木，數花搖翠籐。    <br />    茗煎冰下水，香炷佛前燈。吾亦逃名者，何因似此僧？   </p>   <p>    <font color=\"#FF6600\">     <strong>安仁道中</strong>    </font>    <br />    行盡沿溪路，天寒歲又除。欲消冰似雪，初長麥如蔬。    <br />    於世無成事，何時有定居。等緣貧所役，為仕愧為漁。   </p>   <p>    <font color=\"#FF6600\">     <strong>壕上</strong>    </font>    <br />    遠近人家住，過橋路盡通。野田行瘦馬，淺渚聚群鴻。    <br />    池靜微泉響，天寒落日紅。若非身作吏，不道是城中。   </p>   <p>    <font color=\"#FF6600\">     <strong>月夜懷徐照</strong>    </font>    <br />    月色一庭深，迢遙千里心。湘江連底見，秋客與誰吟。    <br />    寒入吹城角，光凝宿竹禽。亦知同不寢，難得夢相尋。   </p>   <p>    <font color=\"#FF6600\">     <strong>送倪道士之廬山</strong>    </font>    <br />    近方辭地肺，本自住天台。有鶴相同出，無雲作伴回。    <br />    道房隨處借，詩板逐時開。又說廬山去，閒看瀑布來。   </p>   <p>    <font color=\"#FF6600\">     <strong>送鄧漢卿</strong>    </font>    <br />    我亦將歸者，先行極羨君。惟因交已久，頗覺意難分。    <br />    江滿帆侵樹，山高燒入雲。他年有書札，彼此訪耕耘。   </p>   <p>    <font color=\"#FF6600\">     <strong>徐孺子宅</strong>    </font>    <br />    今識高眠處，滄波是切鄰。已知難即鹿，惟有獨潛鱗。    <br />    草長過荷葉，籐深失樹身。閒思昔微子，猶自得稱仁。   </p>   <p>    <font color=\"#FF6600\">     <strong>德安道中</strong>    </font>    <br />    餐餘行數步，稍覺一身和。蠶月人家閉，春山瀑布多。    <br />    鶯啼聲出樹，花落片隨波。前路東林近，慚因捧檄過。   </p>   <p>    <font color=\"#FF6600\">     <strong>徐靈暉輓詞</strong>    </font>    <br />    在生貧不害，早喪可嗟吁！天下黃金有，人間好句無。    <br />    魂應湘水去，名與浪仙俱。平日惟耽茗，墳前種幾株。   </p>   <p>    <font color=\"#FF6600\">     <strong>太平山讀書寄城中諸友</strong>    </font>    <br />    野人無別事，故得坐空林。黃卷還鋪日，青蓮未悟心。    <br />    鐸音山殿靜，螢影石池深。不敢邀芳屣，因閒儻一尋。   </p>   <p>    <font color=\"#FF6600\">     <strong>大龍湫</strong>    </font>    <br />    一派落虛空，如何畫得同。高風吹作雨，低日射成虹。    <br />    西域書曾說，先朝路始通。或言龍已去，幽處別為宮。   </p>   <p>    <font color=\"#FF6600\">     <strong>宿徐靈暉山舍</strong>    </font>    <br />    分坐橋邊石，同歸原上村。窺燈禽出樹，聞語僕開門。    <br />    雪後挑蔬潔，更深貰酒渾。極知高臥久，吾賤不能倫。   </p>   <p>    <font color=\"#FF6600\">     <strong>雁蕩寶冠寺</strong>    </font>    <br />    行向石欄立，清寒不可云。流來橋下水，半是洞中雲。    <br />    欲住逢年盡，因吟過夜分。蕩陰當絕頂，一雁未曾聞。   </p>   <p>    <font color=\"#FF6600\">     <strong>贈約老</strong>    </font>    <br />    一徑入深竹，數楹臨古溝。更無人共住，極喜客來遊。    <br />    白髮長垂領，新茶綠滿甌。自言門外寺，皆是老僧修。   </p>   <p>    <font color=\"#FF6600\">     <strong>送薛子舒赴華亭船官</strong>    </font>    <br />    竹籠盛書去，遙知官事閒。水程春有雨，海岸曉無山。    <br />    奧理漸摩後，清名護養間。坐曹觀剡木，意與易相關。   </p>   <p>    <font color=\"#FF6600\">     <strong>翠巖寺</strong>    </font>    <br />    石巖看不見，翠色自重重。春雨生松葉，山風響鐵鐘。    <br />    碑頑工費墨，草嫩鹿添茸。住院吳僧老，相迎憶舊逢。   </p>   <p>    <font color=\"#FF6600\">     <strong>送黃叔向謁楊伯子</strong>    </font>    <br />    嘗聞事將壇，何得復儒冠？口誦新詩句，身呈舊箭瘢。    <br />    賞因貧未受，愁擬醉相寬。當仗湖州牧，應憐志士寒。   </p>   <p>    <font color=\"#FF6600\">     <strong>答葉司理</strong>    </font>    <br />    寂寞坐高齋，兵來與訊偕。喜看君字畫，臞似我形骸。    <br />    頗欲征陳作，遙知動遠懷。夢魂思一遇，風雨暗長淮。   </p>   <p>    <font color=\"#FF6600\">     <strong>薛氏瓜廬</strong>    </font>    <br />    不作封侯念，悠然遠世紛。惟應種瓜事，猶被讀書分。    <br />    野水多於地，春山半是雲。吾生嫌已老，學圃未如君。   </p>   <p>    <font color=\"#FF6600\">     <strong>送徐道暉遊湘水</strong>    </font>    <br />    春盡雨霏霏，春寒猶在衣。人尋香草去，雁背遠峰歸。    <br />    瀟水添湘闊，唐碑入宋稀。應知名與姓，題寫遍巖扉。   </p>   <p>    <font color=\"#FF6600\">     <strong>劉隱君山居</strong>    </font>    <br />    嫌在城中住，全家入翠微。開鬆通月過，接竹引泉歸。    <br />    慮淡頭無白，詩清貌不肥。必無車馬至，猶掩向巖扉。   </p>   <p>    <font color=\"#FF6600\">     <strong>官舍初成</strong>    </font>    <br />    為宅傍城牆，先求夏日涼。鑿池容眾水，栽竹斷斜陽。    <br />    官是三年滿，身無一事忙。不知何補報，安坐恐難當。   </p>   <p>    <font color=\"#FF6600\">     <strong>會景軒</strong>    </font>    <br />    此中非一景，欲狀固難名。江近秋陰早，山多曉氣清。    <br />    斷雲分樹泊，饑鶴下田行。別擬深更至，虛空看月明。   </p>   <p>    <font color=\"#FF6600\">     <strong>和朱子發韻兼簡青龍諸友二首</strong>    </font>    <br />    巷南與巷北，相去路無多。以我常孤坐，勞君數見過。    <br />    望山嫌夕靄，聽雨想春波。稍俟晴明日，相攜一醉歌。   </p>   <p>雖說京華住，西湖豈不清。病多妨野興，貧甚損詩情。    <br />    插柳觀春意，粘碑隔市聲。松江幾閒客，日夕聽波鳴。   </p>   <p>    <font color=\"#FF6600\">     <strong>桃花寺</strong>    </font>    <br />    舊有桃花樹，人呼寺故云。石幽秋鷺上，灘遠夜僧聞。    <br />    汲井連黃葉，登台散白雲。燒丹勾漏令，無處不逢君。   </p>   <p>    <font color=\"#FF6600\">     <strong>送蔣節推赴岳陽</strong>    </font>    <br />    君山那可上，四面是層波。此地風煙古。前人賦詠多。    <br />    征帆沖雁字，官舍近漁歌。況爾修真者，回仙必見過。   </p>   <p>    <font color=\"#FF6600\">     <strong>大慈道</strong>    </font>    <br />    青苔生滿路，人跡至應稀。小寺鳴鐘晚，深林透日微。    <br />    野花春後發，山鳥澗中飛。或有相逢者，多因採藥歸。   </p>   <p>    <font color=\"#FF6600\">     <strong>送湯主簿</strong>    </font>    <br />    扶起階前菊，秋霖苦未休。更逢千里別，早白一年頭。    <br />    客借程文看，兒分賜服收。還家有新興，佳句入書郵。   </p>   <p>    <font color=\"#FF6600\">     <strong>送潘景參赴利路帳干</strong>    </font>    <br />    蜀道如天遠，攜家難計程。不從三峽過，免聽幾猿聲。    <br />    戍密野花少，棧虛山雨鳴。同年同寂寞，此去子成名。   </p>   <p>    <font color=\"#FF6600\">     <strong>水際</strong>    </font>    <br />    水際移居晚，薰風綠滿汀。密萍妨下釣，高柳礙觀星。    <br />    忙是僧相過，閒惟雨可聽。尋思非久計，終憶自柴扃。   </p>   <p>    <font color=\"#FF6600\">     <strong>扶欄</strong>    </font>    <br />    強起扶欄立，新寒陡見侵。鐘聲諸寺曉，柳蔭半池陰。    <br />    病久方憑艾，貧深或夢金。湖邊好風日，孤負幾登臨。   </p>   <p>    <font color=\"#FF6600\">     <strong>葛翁小閣</strong>    </font>    <br />    樹色對疏欞，橫陳一片清。微風楊葉下，斜日竹梢明。    <br />    此老無塵事，雙姝亦道情。客來憐素壁，題句不題名。   </p>   <p>    <font color=\"#FF6600\">     <strong>柳下書齋</strong>    </font>    <br />    轉曲認幽棲，齋名壁上題。柳遮船步水，草出瓦溝泥。    <br />    養靜拋書冊，銷閒倚杖藜。誰知鳳城外，宛是武陵溪。   </p>   <p>    <font color=\"#FF6600\">     <strong>贈陳宗之</strong>    </font>    <br />    四圍皆古今，永日坐中心。門對官河水，簷依綠樹陰。    <br />    每留名士飲，屢索老夫吟。最感書燒盡，時容借檢尋。   </p>   <p>    <font color=\"#FF6600\">     <strong>謝耕道犁春圖</strong>    </font>    <br />    春雨年年有，良田歲歲無。何因將此事，須要畫為圖。    <br />    野水寒初退，平林綠半敷。長謠謝沮溺，未必子知吾。   </p>   <p>    <font color=\"#FF6600\">     <strong>栗禁</strong>    </font>    <br />    宵長非一夢，欲記已迷茫。照鏡枯於臘，梳頭落似霜。    <br />    病痾如退愈，貧窶又商量。所嗜惟崖粟，今年不敢嘗。   </p>   <p>    <font color=\"#FF6600\">     <strong>盧申之載酒舟中，分韻得明字</strong>    </font>    <br />    閒人閒處住，載酒荷高情。小舍寧容客，同舟卻向城。    <br />    弄花忘晝暑，憂穀念秋晴。歸路雖無月，銀河亦自明。   </p>   <p>    <font color=\"#FF6600\">     <strong>送真直院出使江東</strong>    </font>    <br />    一節鑄黃金，翩然別禁林。幾於言事日，已作去朝心。    <br />    有識愁雖結，無慚喜自深。江邊瞻使者，誰不敬曾參？   </p>   <p>    <font color=\"#FF6600\">     <strong>千日</strong>    </font>    <br />    千日方過半，何因便得還。就令凡事易，不及此身閒。    <br />    種術憐官地，登城憶自山。苦吟無愛者，寫在戶庭間。   </p>   <p>    <font color=\"#FF6600\">     <strong>贈湯巾</strong>    </font>    <br />    黃金榜內人，枉刺忽相親。怪得名差異，吟來句極新。    <br />    獨眠秋寺雨，罕踏帝城塵。何限高科客，因容不重身。   </p>   <p>    <font color=\"#FF6600\">     <strong>贈張亦</strong>    </font>    <br />    一別無書信，相逢各老蒼。山川烽外遠，歲月夢中長。    <br />    空橐成詩草，單衣涴酒香。因言滾溪宴，同憶舊時狂。   </p>   <p>    <font color=\"#FF6600\">     <strong>徐先輩輓詞</strong>    </font>    <br />    豈謂聲名早，番成不遇非。賦曾天子見，詩有世人知。    <br />    忽種松三尺，終乖桂一枝。幽芳誰與志，御史念塤篪。   </p>   <p>    <font color=\"#FF6600\">     <strong>徐侍郎輓詞</strong>    </font>    <br />    少贊經綸業，周家已卜年。謗興無白日，心在有青天。    <br />    遷謫還迎母，艱危復用賢。未令吾道泰，星隕灌城邊。   </p>   <p>    <font color=\"#FF6600\">     <strong>訪韓仲止不遇，題澗上</strong>    </font>    <br />    隔澗竹扉深，蒼童引客尋。雖然乖晤語，猶得見園林。    <br />    野蔓時妨步，山蟬亦好吟。石根泉數斗，清冷應人心。   </p>   <p>    <font color=\"#FF6600\">     <strong>龜峰寺</strong>    </font>    <br />    石路入青蓮，來遊出偶然。峰高秋月射，巖裂野煙穿。    <br />    螢冷粘棕木，僧閒坐井邊。虛堂留一宿，宛似雁山眠。   </p>   <p>    <font color=\"#FF6600\">     <strong>貴溪夜泊寄趙昌甫</strong>    </font>    <br />    蓍草占秋動，逢秋早得歸。本非為事迫，不欲與心違。    <br />    波淨孤螢度，宵涼數葉飛。遠懷高臥者，微月閉松扉。   </p>   <p>    <font color=\"#FF6600\">     <strong>送趙判官</strong>    </font>    <br />    三歲蓮華幕，何曾仕者同。開牆通野客，分樹宿江鴻。    <br />    與世如無味，於民自有功。神仙今已近，不畏引帆風。   </p>   <p>    <font color=\"#FF6600\">     <strong>春曉即事</strong>    </font>    <br />    一身來作吏，白日算徒勞。塵土侵衣重，年光如鬢牢。    <br />    春深禽語改，溪落岸沙高。柳下垂鉤者，吾今愧爾曹。   </p>   <p>    <font color=\"#FF6600\">     <strong>沈洞主</strong>    </font>    <br />    案上陰符卷，應逢驪母傳。無言過永日，不食度終年。    <br />    雲覆燒丹灶，花浮洗藥泉。時聞有玄虎，來禮洞門前。   </p>   <p>    <font color=\"#FF6600\">     <strong>和鮑縣尉</strong>    </font>    <br />    留僧秋閣上，身自伴僧閒。漱齒臨寒水，焚香對遠山。    <br />    野禽偷果去，童子借經還。餘興成詩句，高題屋柱間。   </p>   <p>    <font color=\"#FF6600\">     <strong>停帆</strong>    </font>    <br />    舟過梢人屋，停帆去未能。野梅皆是刺，灘水不為冰。    <br />    里數訛難准，官稱俗可憎。欲登岩石坐，有吏復無朋。   </p>   <p>    <font color=\"#FF6600\">     <strong>嚴州瀟灑亭</strong>    </font>    <br />    高榭出禪關，人家向下看。千峰春隔霧，數里夜聞灘。    <br />    偶至因成宿，前遊亦值寒。州人多有詠，何不見方干。   </p>   <p>    <font color=\"#FF6600\">     <strong>喜徐道暉至</strong>    </font>    <br />    嗜茶身益瘦，兼恐欲通仙。近作詩全少，閒成畫亦傳。    <br />    瀟江風雪渡，岳石姓名鐫。自接來消息，朝朝問客船。   </p>   <p>    <font color=\"#FF6600\">     <strong>小舟</strong>    </font>    <br />    小舟隨處去，幽意日相親。野草捲荷葉，輕鷗似逸人。    <br />    閒思此湖水，曾洗幾京塵。甚欲營漁屋，空虛未有因。   </p>   <p>    <font color=\"#FF6600\">     <strong>林逋墓下</strong>    </font>    <br />    梅花千樹白，不是舊時村。傾我酤來酒，酹君仙去魂。    <br />    短碑籐倚蔓，空塚竹行根。猶有歸來鶴，清時欲與論。   </p>   <p>    <font color=\"#FF6600\">     <strong>寄徐縣丞</strong>    </font>    <br />    自爾為官去，吾扉亦返關。池成逢夜雨，籬壞出秋山。    <br />    歲事登禾稼，朝綱去草菅。題書寄漳水，專俟好詩還。   </p>   <p>    <font color=\"#FF6600\">     <strong>示五峰僧</strong>    </font>    <br />    峰形如掌翠相環，頭白山僧引客看。積葉壞來泥徑滑，斜陽移去石橋寒。    <br />    近聞瀑布尋還遠，易得菖蒲採極難。分我一峰於此住，與師相聚願辭官。   </p>   <p>    <font color=\"#FF6600\">     <strong>答徐靈淵</strong>    </font>    <br />    弊廬補葺雖勞力，且得幽閒住此身。舊友誤稱吟筆長，諸親爭笑罷官貧。    <br />    近簷竹密妨巢雀，當戶花疏見路人。所慮久晴田事廢，今聞高下雨皆勻。   </p>   <p>    <font color=\"#FF6600\">     <strong>寄徐丞</strong>    </font>    <br />    病不窺園經一月，更無人跡損青苔。池禽引子銜魚去，野蔓開花上竹來。    <br />    亦欲鬢毛休似雪，爭如丹汞只為灰。秋風昨夜吹寒雨，有夢南遊到海回。   </p>   <p>    <font color=\"#FF6600\">     <strong>送奭上人抄化</strong>    </font>    <br />    冒寒獨向何方去，為建靈山閣未能。詩卷帶呈看疏客，藥爐留借共房僧。    <br />    夕陽岸上行枯葉，瀑布巖前聽拆冰。事到有緣隨處應，回來金碧入雲層。   </p>   <p>    <font color=\"#FF6600\">     <strong>陳待制湖樓</strong>    </font>    <br />    何處飛來縹緲中，人間惟有畫圖同。兩層簷幕垂無地，一片笙簫起半空。    <br />    巖竹倒添秋水碧，渚蓮平接夕陽紅。遊人未達蒙莊旨，虛倚欄杆面面風。   </p>   <p>    <font color=\"#FF6600\">     <strong>送翁捲入山</strong>    </font>    <br />    已送山民歸舊廬，子今復去我何如。漸成老大難為別，早占清閒未是疏。    <br />    小雨半畦春種藥，寒燈一盞夜修書。有人來問陶貞白，說與華陽何處居。   </p>   <p>    <font color=\"#FF6600\">     <strong>呈蔣、薛二友</strong>    </font>    <br />    中夜清寒入縕袍，一杯山茗當香醪。鳥飛竹葉霜初下，人立梅花月正高。    <br />    無欲自然心似水，有營何止事如毛。春來擬約蕭閒伴，重上天台看海濤。   </p>   <p>    <font color=\"#FF6600\">     <strong>萬年寺</strong>    </font>    <br />    萬年山木有千年，石路陰深到繚垣。幾片閒雲誰是主，一條流水不知源。    <br />    土栽芍葯尤勝木，僧說彌猴極畏猿。夜半空堂諸境寂，微聞鐘梵亦成喧。   </p>   <p>    <font color=\"#FF6600\">     <strong>暮春書懷寄翁十</strong>    </font>    <br />    帝里逢春雨不乾，才晴數日又春還。桐華半落官河水，榆葉全遮客舍山。    <br />    未悔闊疏令事去，最憐乏絕壞身閒。菖蒲九節今堪採，思爾逍遙澗谷間。   </p>   <p>    <font color=\"#FF6600\">     <strong>移居謝友人見過</strong>    </font>    <br />    賃得民居亦自清，病身於此寄飄零。筍從壞砌磚中出，山在鄰家樹上青。    <br />    有井極甘便試茗，無花可插任空瓶。巷南巷北相知少，感爾詩人遠扣扃。   </p>   <p>    <font color=\"#FF6600\">     <strong>和人韻贈北山僧</strong>    </font>    <br />    又得相逢閒寺裡，凡人多笑太無營。誰知見事心先懶，未說尋幽足已輕。    <br />    二月春風添樹色，一山夜雨失泉聲。謝師更作重眠約，來往雲消雨日晴。   </p>   <p>    <font color=\"#FF6600\">     <strong>再遊北山和韻</strong>    </font>    <br />    或行或坐水邊亭，處處春風戶不扃。飛絮伴人鬢衰白，遠山學我道衣青。    <br />    迢遙更入煙霏去，彷彿如曾夢寐經。恐是前生林處士，晚年不飲至今醒。   </p>   <p>    <font color=\"#FF6600\">     <strong>寄趙楚州</strong>    </font>    <br />    承明雖妙古云勞，小借林邊卻自豪。韓信所封兵尚勁，劉伶曾住酒應高。    <br />    牽來寶馬通言語，放去琱弓落羽毛。別有異時人憶處，萬株楊柳綠春壕。   </p>   <p>    <font color=\"#FF6600\">     <strong>多景樓晚望</strong>    </font>    <br />    落日欄杆與雁平，往來疑有舊英靈。潮生海口微茫白，麥秀淮南迤邐青。    <br />    遠賈泊舟趨地利，老僧指甕說州形。殘風忽送吹營角，聲引邊愁不可聽。   </p>   <p>    <font color=\"#FF6600\">     <strong>姑蘇台作</strong>    </font>    <br />    何人可與話登臨，徙倚危欄日又沉。千古蒼茫青史夢，一年迢遞故鄉心。    <br />    天無雨雪梅花早，地有波濤雁影深。為是夫差舊台榭，愁來不敢越人吟。   </p>   <p>    <font color=\"#FF6600\">     <strong>病起</strong>    </font>    <br />    身如瘦鶴已伶俜，一臥兼旬更有零。朝客偶知親送藥，野僧相保密持經。    <br />    力微尚覺衣裳重，才退難徼筆硯靈。惟有愛花心未已，遍分黃菊插空瓶。   </p>   <p>    <font color=\"#FF6600\">     <strong>簡孫正字</strong>    </font>    <br />    空齋兀兀難消日，況入中年睡亦疏。洗釜煮蔬留客飯，捲簾移菊看人鋤。    <br />    秋衣因病全更衲，曉鬢迎寒半脫梳。多謝貴交芸閣裡，許令隨意借官書。   </p>   <p>    <font color=\"#FF6600\">     <strong>次韻趙正字蟹</strong>    </font>    <br />    嗔爾橫行為多足，割爾兩螯如割玉。憐爾有甲不自衛，評爾一身黃勝肉。    <br />    吳江十月又霜寒，吳人微爾不舉餐。萑蒲勿訝束爾急，與虎爭強能上山。   </p>   <p>    <font color=\"#FF6600\">     <strong>借居湖上</strong>    </font>    <br />    出仕歸來貧似舊，借園偶近畫橋居。縱觀不用春攜酒，清坐何妨夜讀書。    <br />    港小只通閒客棹，樹低多礙故人車。向時城裡緣塵土，久欲湖邊住歲餘。   </p>   <p>    <font color=\"#FF6600\">     <strong>送古壺與人</strong>    </font>    <br />    小壺純素無文采，驗是殷商物至今。損處怕教凡手觸，鑄成應有吉星臨。    <br />    久藏厚土金聲盡，微貯清泉翠色深。持贈高人安幾席，為勾古意入新吟。   </p>   <p>    <font color=\"#FF6600\">     <strong>贈鄧漢卿</strong>    </font>    <br />    單獨一身長不定，亦無書卷得相隨。忙過人世當閒日，老遇朝廷用少時。    <br />    沖雪自言行路苦，看松長恨買山遲。蕭蕭白髮寒燈下，寫就詩篇欲寄誰。   </p>   <p>    <font color=\"#FF6600\">     <strong>孤山寒食</strong>    </font>    <br />    二月芳菲在水邊，旅人消困亦隨緣。晴舒蝶翅初勻粉，雨壓楊花未放綿。    <br />    有句自題閒處壁，無錢難買貴時船。最憐隱者高眠地，日日春風是管弦。   </p>   <p>    <font color=\"#FF6600\">     <strong>葉侍郎送紅芍葯</strong>    </font>    <br />    雕欄迎夏發奇葩，不擬分來野客家。自洗銅瓶插欹側，暫令書卷識奢華。    <br />    舊遊尚憶揚州夢，麗句難同謝脁誇。應被花嗔少風味，午窗相對一杯茶。   </p>   <p>    <font color=\"#FF6600\">     <strong>寄茅山溫尊師</strong>    </font>    <br />    幾度題詩寄入山，不知何處得書看。莓苔石上秋吟苦，星斗壇中夜拜寒。    <br />    鶴改新名呼未至，碑逢斷刻打應難。憶師每欲尋師去，芝朮栽成自可餐。   </p>   <p>    <font color=\"#FF6600\">     <strong>會宿再送子野</strong>    </font>    <br />    又承出郭到貧家，一度分攜鬢易華。自說印書春可寄，獨慚闕酒夜難賒。    <br />    眠遲古鼎銷殘火，吟苦寒缸落細花。羸病不能親送別，夢魂先立渡頭沙。   </p>   <p>    <font color=\"#FF6600\">     <strong>京華病後</strong>    </font>    <br />    久在京華損道心，故人誰與念升沉。春樓臥病燕相伴，湖寺題詩僧為吟。    <br />    三月不逢家信至，一莖新有鬢絲侵。早知諫獵非時節，只在山中自養金。   </p>   <p>    <font color=\"#FF6600\">     <strong>過弋陽</strong>    </font>    <br />    三月三番過弋陽，吾生辛苦莫思量。磨圓灘石幾年浪，丹盡江楓昨夜霜。    <br />    已算中途當度臘，更憐抵舍未為鄉。高眠舊有山中約，只欠青騾道士方。   </p>   <p>    <font color=\"#FF6600\">     <strong>題方興化塋舍</strong>    </font>    <br />    晴簷方聽夜淋浪，晚送儒臣別建章。但欲有言扶國是，不嫌無計作身防。    <br />    輕舟過處猿頻斷，舊宅開時菊正黃。心事對床應細語，得歸如此亦何妨。   </p>   <p>    <font color=\"#FF6600\">     <strong>數日</strong>    </font>    <br />    數日秋風欺病夫，盡吹黃葉下庭蕪。林疏放得遙山出，又被雲遮一半無。   </p>   <p>    <font color=\"#FF6600\">     <strong>玉清夜歸</strong>    </font>    <br />    巖前未有桂花開，觀裡閒尋道士來。微雨過時松路黑，野螢飛出照青苔。   </p>   <p>    <font color=\"#FF6600\">     <strong>池上</strong>    </font>    <br />    朝來行藥向秋池，池上秋深病不知。一樹木犀供夜雨，清香移在菊花枝。   </p>   <p>    <font color=\"#FF6600\">     <strong>題四聖觀●道士詩卷</strong>    </font>    <br />    一觀桃花紅似錦，兩堤楊柳綠於雲。遊人只是遊晴晝，煙雨朝昏盡屬君。   </p>   <p>    <font color=\"#FF6600\">     <strong>白石巖</strong>    </font>    <br />    誰炷清香禮少君，數聲金磐夢中聞。起來閒把青衣袖，裹得欄杆一片雲。   </p>   <p>    <font color=\"#FF6600\">     <strong>再過吳淞</strong>    </font>    <br />    江邊無處覓天隨，又趁斜陽過渺彌。遠愛柳林霜後色，一如春至欲黃時。   </p>   <p>    <font color=\"#FF6600\">     <strong>山路懷翁卷</strong>    </font>    <br />    困嘗苦茗不論杯，天氣才晴又有雷。寂寞小亭看藥坐，晚風時復墮青梅。   </p>   <p>    <font color=\"#FF6600\">     <strong>採藥徑</strong>    </font>    <br />    十載仙家採藥心，春風才過得幽尋。如今縱有相逢處，不是桃花是綠陰。   </p>   <p>    <font color=\"#FF6600\">     <strong>午困</strong>    </font>    <br />    午困因書又見尋，自添茶鼎候微吟。病身未覺春風暖、柳色無端日日深。   </p>   <p>    <font color=\"#FF6600\">     <strong>約客</strong>    </font>    <br />    黃梅時節家家雨，青草池塘處處蛙。有約不來過夜半，閒敲棋子落燈花。   </p>   <p>    <font color=\"#FF6600\">     <strong>一真姑</strong>    </font>    <br />    忽然能不食，飲水度中年。此事知難偽，令人信有仙。    <br />    形容無血色，衣袂有香煙。聽說瑤池路，猶如在目前。   </p>   <p>    <font color=\"#FF6600\">     <strong>秋日遊棲霞庵</strong>    </font>    <br />    乘興入孤村，神凝秋水間。菊開嫌徑小，荷盡覺池寬。    <br />    林影懸崖屋，鐘聲何處山。清遊殊未倦，初月照松關。   </p>   <p>    <font color=\"#FF6600\">     <strong>寄新吳友人</strong>    </font>    <br />    每於樓上立，遠遠望新吳。春至山疑長，江空雨似無。    <br />    懷才人盡愛，多病體常臞。若治東遊策，舟行與於俱。   </p>   <p>    <font color=\"#FF6600\">     <strong>秋日偶書</strong>    </font>    <br />    官事何曾曉，閒名苦要簽。大書公吏恐，直語眾人嫌。    <br />    俸少貧如故，醫慵病卻添。秋風牆下菊，相對憶陶潛。   </p>   <p>    <font color=\"#FF6600\">     <strong>秋夜偶書</strong>    </font>    <br />    此生謾與蠹魚同，白髮難收紙上功。輔嗣易行無漢學，玄暉詩變有唐風。    <br />    夜長燈燼挑頻落，秋老蟲聲聽不窮。多少故人天祿貴，肯將寂寞歎揚雄？   </p>   <p>    <font color=\"#FF6600\">     <strong>夜宿江浦，聞元八改官，寄此</strong>    </font>    <br />    君遊丹陛已三遷，我泛滄浪亦二年。劍佩曉趨雙鳳闕，煙波夜宿一漁船。    <br />    交親盡在青雲上，鄉曲都拋白日邊。若報生涯應笑殺，結茆栽芋種畬田。   </p>   <p>    <font color=\"#FF6600\">     <strong>贈源長老歸自湘中</strong>    </font>    <br />    白髮半頭寒未剃，形容消瘦異於常。為人作畫衣添黑，對客圍棋爪甚長。    <br />    不染世間如菡萏，只留胸次著瀟湘。住山亦自年來懶，竹閣門前借一房。   </p>   <p>    <font color=\"#FF6600\">     <strong>潤陂山上作</strong>    </font>    <br />    一山大半皆櫧葉，絕頂閒尋得徑微。無日謾勞攜紙扇，有風猶怯去綿衣。    <br />    野花可愛移難活，啼鳥多情望即飛。惟與寺僧居漸熟，煮茶深院待人歸。   </p>   <p>    <font color=\"#FF6600\">     <strong>十里</strong>    </font>    <br />    烏紗巾上是黃塵，落日荒原更恐人。竹裡怪禽啼似鬼，道傍枯木祭為神。    <br />    亦知遠役能添老，無奈高眠不救貧。此地到城惟十里，明朝難得自由身。    <br />   </p>  </center> "}