{"id":"6-31","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>王涯</b>   </font>  </div>  <p align=\"center\">字廣津，太原人。博學，工屬文。貞元中，擢進士。又舉宏辭，調藍田尉，以   <br />   左拾遺為翰林學士，進起居舍人。憲宗元和初，貶虢州司馬，徙袁州刺史。以   <br />   兵部員外郎召知制誥，再為翰林學士，累遷工部侍郎。涯文有雅思，永貞、元   <br />   和間，訓誥溫麗，多所槁定。拜中書侍郎、同中書門下平章事，尋罷，再遷吏   <br />   部侍郎。穆宗立，出為劍南、東川節度使。長慶三年，入為御史大夫，遷戶部   <br />   尚書、鹽鐵轉運使。敬宗寶曆時，復出領山南西道節度使。文宗嗣位，召拜太   <br />   常卿，以吏部尚書總鹽鐵。歲中，進尚書右僕射、代郡公。久之，以本官同中   <br />   書門下平章事，俄檢校司空、兼門下侍郎。李訓敗，乃及禍。  </p>  <p align=\"center\">   <b>    <font color=\"#FF6600\">享惠昭太子廟樂章（送神）</font>   </b>   <br />   威儀畢陳，備樂將闋。苞茅酒縮，膋蕭香徹。   <br />   宮臣展事，肅雍在列。迎精送往，厥鑒昭晰。  </p>  <p align=\"center\">   <b>    <font color=\"#FF6600\">望禁門松雪</font>   </b>   <br />   宿雲開霽景，佳氣此時濃。瑞雪凝清禁，祥煙冪小松。   <br />   依稀鴛瓦出，隱映鳳樓重。金闕晴光照，瓊枝瑞色封。   <br />   葉鋪全類玉，柯偃乍疑龍。詎比寒山上，風霜老昔容。  </p>  <p align=\"center\">   <b>    <font color=\"#FF6600\">廣宣上人以詩賀放榜和謝</font>   </b>   <br />   延英面奉入春闈，亦選功夫亦選奇。在冶只求金不耗，用心空學秤無私。   <br />   龍門變化人皆望，鶯谷飛鳴自有時。獨喜至公誰是證，彌天上人與新詩。  </p>  <p align=\"center\">   <b>    <font color=\"#FF6600\">九月九日勤政樓下觀百僚獻壽</font>   </b>   <br />   御氣黃花節，臨軒紫陌頭。早陽生彩仗，霽色入仙樓。   <br />   獻壽皆鵷鷺，瞻天盡冕旒。菊樽過九日，鳳曆肇千秋。   <br />   樂奏薰風起，杯酣瑞影收。年年歌舞度，此地慶皇休。  </p>  <p align=\"center\">   <b>    <font color=\"#FF6600\">春遊曲二首</font>   </b>   <br />   萬樹江邊杏，新開一夜風。滿園深淺色，照在綠波中。  </p>  <p align=\"center\">上苑何窮樹，花間次第新。香車與絲騎，風靜亦生塵。</p>  <p align=\"center\">   <b>    <font color=\"#FF6600\">太平詞</font>   </b>   <br />   風俗今和厚，君王在穆清。行看采華曲，儘是泰階平。  </p>  <p align=\"center\">   <b>    <font color=\"#FF6600\">送春詞</font>   </b>   <br />   日日人空老，年年春更歸。相歡在樽酒，不用惜花飛。  </p>  <p align=\"center\">   <b>    <font color=\"#FF6600\">塞上曲二首</font>   </b>   <br />   天驕遠塞行，出鞘寶刀鳴。定是酬恩日，今朝覺命輕。  </p>  <p align=\"center\">塞虜常為敵，邊風已報秋。平生多志氣，箭底覓封侯。</p>  <p align=\"center\">   <b>    <font color=\"#FF6600\">隴上行</font>   </b>   <br />   負羽到邊州，鳴笳度隴頭。雲黃知塞近，草白見邊秋。  </p>  <p align=\"center\">   <b>    <font color=\"#FF6600\">思君恩</font>   </b>   <br />   雞鳴天漢曉，鶯語禁林春。誰入巫山夢，唯應洛水神。  </p>  <p align=\"center\">   <b>    <font color=\"#FF6600\">春閨思</font>   </b>   <br />   雪盡萱抽葉，風輕水變苔。玉關音信斷，又見發庭梅。  </p>  <p align=\"center\">   <b>    <font color=\"#FF6600\">春江曲</font>   </b>   <br />   搖漾越江春，相將採白蘋。歸時不覺夜，出浦月隨人。  </p>  <p align=\"center\">   <b>    <font color=\"#FF6600\">閨人贈遠五首</font>   </b>   <br />   花明綺陌春，柳拂御溝新。為報遼陽客，流芳不待人。  </p>  <p align=\"center\">遠戍功名薄，幽閨年貌傷。妝成對春樹，不語淚千行。</p>  <p align=\"center\">形影一朝別，煙波千里分。君看望君處，只是起行雲。</p>  <p align=\"center\">啼鶯綠樹深，語燕雕樑晚。不省出門行，沙場知近遠。</p>  <p align=\"center\">洞房今夜月，如練復如霜。為照離人恨，亭亭到曉光。</p>  <p align=\"center\">   <b>    <font color=\"#FF6600\">從軍詞三首</font>   </b>   <br />   戈甲從軍久，風雲識陣難。今朝拜韓信，計日斬成安。  </p>  <p align=\"center\">燕頷多奇相，狼頭敢犯邊。寄言班定遠，正是立功年。</p>  <p align=\"center\">旄頭夜落捷書飛，來奏金門著賜衣。白馬將軍頻破敵，黃龍戍卒幾時歸。</p>  <p align=\"center\">   <b>    <font color=\"#FF6600\">塞下曲二首</font>   </b>   <br />   辛勤幾出黃花戍，迢遞初隨細柳營。塞晚每愁殘月苦，邊愁更逐斷蓬驚。  </p>  <p align=\"center\">年少辭家從冠軍，金妝寶劍去邀勳。不知馬骨傷寒水，唯見龍城起暮雲。</p>  <p align=\"center\">   <b>    <font color=\"#FF6600\">平戎辭</font>   </b>   <br />   太白秋高助發兵，長風夜捲虜塵清。男兒解卻腰間劍，喜見從王道化平。  </p>  <p align=\"center\">   <b>    <font color=\"#FF6600\">遊春詞二首</font>   </b>   <br />   曲江綠柳變煙條，寒谷冰隨暖氣銷。才見春光生綺陌，已聞清樂動雲韶。  </p>  <p align=\"center\">經過柳陌與桃蹊，尋逐春光著處迷。鳥度時時沖絮起，花繁袞袞壓枝低。</p>  <p align=\"center\">   <b>    <font color=\"#FF6600\">秋思二首</font>   </b>   <br />   網軒涼吹動輕衣，夜聽更長玉漏稀。月度天河光轉濕，鵲驚秋樹葉頻飛。  </p>  <p align=\"center\">宮連太液見滄波，暑氣微消秋意多。一夜清風蘋末起，露珠翻盡滿池荷。</p>  <p align=\"center\">   <b>    <font color=\"#FF6600\">漢苑行</font>   </b>   <br />   二月春風遍柳條，九天仙樂奏雲韶。蓬萊殿後花如錦，紫閣階前雪未銷。  </p>  <p align=\"center\">   <b>    <font color=\"#FF6600\">秋夜曲</font>   </b>   <br />   桂魄初生秋露微，輕羅已薄未更衣。銀箏夜久慇勤弄，心怯空房不忍歸。  </p>  <p align=\"center\">   <b>    <font color=\"#FF6600\">獻壽辭</font>   </b>   <br />   宮殿參差列九重，祥雲瑞氣捧階濃。微臣欲獻唐堯壽，遙指南山對袞龍。  </p>  <p align=\"center\">   <b>    <font color=\"#FF6600\">秋思贈遠二首</font>   </b>   <br />   當年只自守空帷，夢裡關山覺別離。不見鄉書傳雁足，唯看新月吐蛾眉。  </p>  <p align=\"center\">厭攀楊柳臨清閣，閒採芙蕖傍碧潭。走馬台邊人不見，拂雲堆畔戰初酣。</p>  <p align=\"center\">   <b>    <font color=\"#FF6600\">春閨思（一作閨人春思）</font>   </b>   <br />   愁見遊空百尺絲，春風挽斷更傷離。閒花落盡青苔地，盡日無人誰得知。  </p>  <p align=\"center\">   <b>    <font color=\"#FF6600\">宮詞三十首（存二十七首）</font>   </b>   <br />   白人宜著紫衣裳，冠子梳頭雙眼長。新睡起來思舊夢，見人忘卻道勝常。  </p>  <p align=\"center\">春來新插翠雲釵，尚著雲頭踏殿鞋。欲得君王回一顧，爭扶玉輦下金階。</p>  <p align=\"center\">五更初起覺風寒，香炷燒來夜已殘。欲捲珠簾驚雪滿，自將紅燭上樓看。</p>  <p align=\"center\">各將金鎖鎖宮門，院院青娥侍至尊。頭白監門掌來去，問頻多是最承恩。</p>  <p align=\"center\">夜久盤中蠟滴稀，金刀剪起盡霏霏。傳聲總是君王喚，紅燭台前著舞衣。</p>  <p align=\"center\">箏翻禁曲覺聲難，玉柱皆非舊處安。記得君王曾道好，長因下輦得先彈。</p>  <p align=\"center\">一叢高鬢綠雲光，官樣輕輕淡淡黃。為看九天公主貴，外邊爭學內家裝。</p>  <p align=\"center\">宜春院裡駐仙輿，夜宴笙歌總不如。傳索金箋題寵號，鐙前御筆與親書。</p>  <p align=\"center\">永巷重門漸半開，宮官著鎖隔門回。誰知曾笑他人處，今日將身自入來。</p>  <p align=\"center\">春風簾裡舊青娥，無奈新人奪寵何。寒食禁花開滿樹，玉堂終日閉時多。</p>  <p align=\"center\">碧繡簷前柳散垂，守門宮女欲攀時。曾經玉輦從容處，不敢臨風折一枝。</p>  <p align=\"center\">鴉飛深在禁城牆，多繞重樓復殿傍。時向春簷瓦溝上，散開朝翅占朝光。</p>  <p align=\"center\">白雪猧兒拂地行，慣眠紅毯不曾驚。深宮更有何人到，只曉金階吠晚螢。</p>  <p align=\"center\">百尺仙梯倚閣邊，內人爭下擲金錢。風來競看銅烏轉，遙指朱干在半天。</p>  <p align=\"center\">春風擺盪禁花枝，寒食鞦韆滿地時。又落深宮石渠裡，盡隨流水入龍池。</p>  <p align=\"center\">牆牆不斷接宮城，金榜皆書殿院名。萬轉千回相隔處，各調絃管對聞聲。</p>  <p align=\"center\">霏霏春雨九重天，漸暖龍池御柳煙。玉輦遊時應不避，千廊萬屋自相連。</p>  <p align=\"center\">禁門煙起紫沉沉，樓閣當中復道深。長入暮天凝不散，掖庭宮裡動秋砧。</p>  <p align=\"center\">炎炎夏日滿天時，桐葉交加覆玉墀。向晚移鐙上銀簟，叢叢綠鬢坐彈棋。</p>  <p align=\"center\">瞳瞳日出大明宮，天樂遙聞在碧空。禁樹無風正和暖，玉樓金殿曉光中。</p>  <p align=\"center\">迥出芙蓉閣上頭，九天懸處正當秋。年年七夕晴光裡，宮女穿針盡上樓。</p>  <p align=\"center\">教來鸚鵡語初成，久閉金籠慣認名。總向春園看花去，獨於深院笑人聲。</p>  <p align=\"center\">銀瓶瀉水欲朝妝，燭焰紅高粉壁光。共怪滿衣珠翠冷，黃花瓦上有新霜。</p>  <p align=\"center\">迎風殿裡罷雲和，起聽新蟬步淺莎。為愛九天和露滴，萬年枝上最聲多。</p>  <p align=\"center\">御果收時屬內官，傍簷低壓玉欄杆。明朝摘向金華殿，盡日枝邊次第看。</p>  <p align=\"center\">內里松香滿殿聞，四行階下暖氤氳。春深欲取黃金粉，繞樹宮娥著絳裙。</p>  <p align=\"center\">禁樹傳聲在九霄，內中殘火獨遙遙。千官待取門猶閉，未到宮前下馬橋。</p> "}