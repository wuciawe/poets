{"id":"6-185","content":"   <div align=\"center\">   <font color=\"#FF6600\" size=\"+3\" face=\"標楷體\">    <b>崔峒</b>   </font>  </div>  <p align=\"center\">博陵人。登進士第，為拾遺、集賢學士，終於州刺史。大曆十才子之一。</p>  <p align=\"center\">   <b>    <font color=\"#FF6600\">揚州選蒙相公賞判雪後呈上</font>   </b>   <br />   自得山公許，休耕海上田。慚看長史傳，欲棄釣魚船。   <br />   窮巷殷憂日，蕪城雨雪天。此時瞻相府，心事比旌懸。  </p>  <p align=\"center\">   <b>    <font color=\"#FF6600\">客舍書情寄趙中丞</font>   </b>   <br />   東楚復西秦，浮雲類此身。關山勞策蹇，僮僕慣投人。   <br />   孤客來千里，全家託四鄰。生涯難自料，中夜問情親。  </p>  <p align=\"center\">   <b>    <font color=\"#FF6600\">客舍有懷因呈諸在事</font>   </b>   <br />   讀書常苦節，待詔豈辭貧。暮雪猶驅馬，晡餐又寄人。   <br />   愁來佔吉夢，老去惜良辰。延首平津閣，家山日已春。  </p>  <p align=\"center\">   <b>    <font color=\"#FF6600\">書懷寄楊郭李王判官</font>   </b>   <br />   慣作雲林客，因成懶漫人。吏欺從政拙，妻笑理家貧。   <br />   李郭應時望，王楊入幕頻。從容丞相閣，知憶故園春。  </p>  <p align=\"center\">   <b>    <font color=\"#FF6600\">奉和給事寓直</font>   </b>   <br />   桂枝家共折，雞樹代相傳。忝向鸞台下，仍看雁影連。   <br />   夜閒方步月，漏盡欲朝天。知去丹墀近，明王許薦賢。  </p>  <p align=\"center\">   <b>    <font color=\"#FF6600\">初入集賢院贈李獻仁（曾於常山聯官）</font>   </b>   <br />   燕代官初罷，江湖路便分。九遷從命薄，四十幸人聞。   <br />   跡愧趨丹禁，身曾繫白雲。何由返滄海，昨日謁明君。  </p>  <p align=\"center\">   <b>    <font color=\"#FF6600\">酬李補闕雨中寄贈</font>   </b>   <br />   十年隨馬宿，幾度受人恩。白髮還鄉井，微官有子孫。   <br />   竹窗寒雨滴，苦砌夜蟲喧。獨愧東垣友，新詩慰旅魂。  </p>  <p align=\"center\">   <b>    <font color=\"#FF6600\">初除拾遺酬丘二十二見寄（一作初拜命酬丘丹見贈）</font>   </b>   <br />   江海久垂綸，朝衣忽掛身。丹墀初謁帝，白髮免羞人。   <br />   才愧文章士，名當諫諍臣。空餘薦賢分，不敢負交親。  </p>  <p align=\"center\">   <b>    <font color=\"#FF6600\">劉展下判官相招以詩答之</font>   </b>   <br />   國有非常寵，家承異姓勳。背恩慚皎日，不義若浮雲。   <br />   但使忠貞在，甘從玉石焚。竄身如有地，夢寐見明君。  </p>  <p align=\"center\">   <b>    <font color=\"#FF6600\">送侯山人赴會稽</font>   </b>   <br />   仙客辭蘿月，東來就一官。且歸滄海住，猶向白雲看。   <br />   猿叫江天暮，蟲聲野浦寒。時遊鏡湖裡，為我把魚竿。  </p>  <p align=\"center\">   <b>    <font color=\"#FF6600\">宿禪智寺上方演大師院</font>   </b>   <br />   石林高幾許，金剎在中峰。白日空山梵，清霜後夜鐘。   <br />   竹窗回翠壁，苔徑入寒松。幸接無生法，疑心怯所從。  </p>  <p align=\"center\">   <b>    <font color=\"#FF6600\">題空山人石室</font>   </b>   <br />   早晚悟無生，頭陀不到城。雲山知夏臘，猿鳥見修行。   <br />   地僻無溪路，人尋逐水聲。年年深谷裡，誰識遠公名。  </p>  <p align=\"center\">   <b>    <font color=\"#FF6600\">登蔣山開善寺（一作李嘉佑詩）</font>   </b>   <br />   山殿秋雲裡，香煙出翠微。客尋朝磬至，僧背夕陽歸。   <br />   下界千門見，前朝萬事非。看心兼送目，葭菼暮依依。  </p>  <p align=\"center\">   <b>    <font color=\"#FF6600\">題崇福寺禪院</font>   </b>   <br />   僧家竟何事，掃地與焚香。清磬度山翠，閒雲來竹房。   <br />   身心塵外遠，歲月坐中長。向晚禪堂掩，無人空夕陽。  </p>  <p align=\"center\">   <b>    <font color=\"#FF6600\">秋晚送丹徒許明府赴上國，因寄江南故人</font>   </b>   <br />   秋暮之彭澤，籬花遠近逢。君書前日至，別後此時重。   <br />   寒夜江邊月，晴天海上峰。還知南地客，招引住新豐。  </p>  <p align=\"center\">   <b>    <font color=\"#FF6600\">送薛仲方歸揚州</font>   </b>   <br />   佳句應無敵，貞心不有猜。慚為丈人行，怯見後生才。   <br />   泛舸貪斜月，浮橈值早梅。綠楊新過雨，芳草待君來。  </p>  <p align=\"center\">   <b>    <font color=\"#FF6600\">送韋員外還京</font>   </b>   <br />   十年離亂後，此去若為情。春晚香山綠，人稀豫水清。   <br />   野陂看獨樹，關路逐殘鶯。前殿朝明主，應憐白髮生。  </p>  <p align=\"center\">   <b>    <font color=\"#FF6600\">潤州送友人</font>   </b>   <br />   見君還此地，灑淚向江邊。國士勞相問，家書無處傳。   <br />   荒城胡馬跡，塞木戍人煙。一路堪愁思，孤舟何渺然。  </p>  <p align=\"center\">   <b>    <font color=\"#FF6600\">送張芬東歸</font>   </b>   <br />   喧喧五衢上，鞍馬自驅馳。落日臨阡陌，貧交欲別離。   <br />   早知時事異，堪與世人隨。握手將何贈，君心我獨知。  </p>  <p align=\"center\">   <b>    <font color=\"#FF6600\">送蘇修遊上饒</font>   </b>   <br />   愛爾無羈束，雲山恣意過。一身隨遠岫，孤桌任輕波。   <br />   世事關情少，漁家寄宿多。蘆花淺淡處，江月奈人何。  </p>  <p align=\"center\">   <b>    <font color=\"#FF6600\">送陸明府之盱眙</font>   </b>   <br />   陶令之官去，窮愁慘別魂。白煙橫海戍，紅葉下淮村。   <br />   澹浪搖山郭，平蕪到縣門。政成堪吏隱，免負府公恩。  </p>  <p align=\"center\">   <b>    <font color=\"#FF6600\">江南回逢趙曜，因送任十一赴交城主簿</font>   </b>   <br />   江上長相憶，因高北望看。不知攜老幼，何處度艱難。   <br />   屈指同人盡，傷心故里殘。遙憐驅匹馬，白首到微官。  </p>  <p align=\"center\">   <b>    <font color=\"#FF6600\">送薛良史往越州謁從叔</font>   </b>   <br />   辭家年已久，與子分偏深。易得相思淚，難為欲別心。   <br />   孤雲隨浦口，幾日到山陰。遙想蘭亭下，清風滿竹林。  </p>  <p align=\"center\">   <b>    <font color=\"#FF6600\">送丘二十二之蘇州</font>   </b>   <br />   積水與寒煙，嘉禾路幾千。孤猿啼海島，群雁起湖田。   <br />   曾見長洲苑，嘗聞大雅篇。卻將封事去，知爾愛閒眠。  </p>  <p align=\"center\">   <b>    <font color=\"#FF6600\">登潤州芙蓉樓</font>   </b>   <br />   上古人何在，東流水不歸。往來潮有信，朝暮事成非。   <br />   煙樹臨沙靜，雲帆入海稀。郡樓多逸興，良牧謝玄暉。  </p>  <p align=\"center\">   <b>    <font color=\"#FF6600\">江上書懷</font>   </b>   <br />   骨肉天涯別，江山日落時。淚流襟上血，髮變鏡中絲。   <br />   胡越書難到，存亡夢豈知。登高回首罷，形影自相隨。  </p>  <p align=\"center\">   <b>    <font color=\"#FF6600\">春日憶姚氏外甥</font>   </b>   <br />   離亂人相失，春秋雁自飛。只緣行路遠，未必寄書稀。   <br />   二月花無數，頻年意有違。落暉看過後，獨坐淚沾衣。  </p>  <p align=\"center\">   <b>    <font color=\"#FF6600\">送真上人還蘭若</font>   </b>   <br />   得道雲林久，年深暫一歸。出山逢世亂，乞食覺人稀。   <br />   半偈初傳法，中峰又掩扉。愛憎應不染，塵俗自依依。  </p>  <p align=\"center\">   <b>    <font color=\"#FF6600\">潤州送師弟自江夏往台州</font>   </b>   <br />   遠客乘流去，孤帆向夜開。春風江上使，前日漢陽來。   <br />   別路猶千里，離心重一杯。剡溪木未落，羨爾過天台。  </p>  <p align=\"center\">   <b>    <font color=\"#FF6600\">送李道士歸山</font>   </b>   <br />   秋城臨古路，城上望君還。曠野入寒草，獨行隨遠山。   <br />   授人鴻寶內，將犬白雲間。早晚燒丹罷，遙知冰雪寒。  </p>  <p align=\"center\">   <b>    <font color=\"#FF6600\">宿江西竇主簿廳（與此公亡兄聯官）</font>   </b>   <br />   廣庭方緩步，星漢話中移。月滿關山道，烏啼霜樹枝。   <br />   時艱難會合，年長重親知。前事成金石，淒然淚欲垂。  </p>  <p align=\"center\">   <b>    <font color=\"#FF6600\">喜逢妻弟鄭損因送入京</font>   </b>   <br />   亂後自江城，相逢喜復驚。為經多載別，欲問小時名。   <br />   對酒悲前事，論文畏後生。遙知盈卷軸，紙貴在江城。  </p>  <p align=\"center\">   <b>    <font color=\"#FF6600\">詠門下畫小松上元王杜三相公（一作錢起詩）</font>   </b>   <br />   昔聞生澗底，今見起毫端。眾草此時沒，何人知歲寒。   <br />   豈能裨棟宇，且貴出門欄。只在丹青意，凌雲也不難。  </p>  <p align=\"center\">   <b>    <font color=\"#FF6600\">寄上禮部李侍郎</font>   </b>   <br />   吳楚相逢處，江湖共泛時。任風舟去遠，待月酒行遲。   <br />   白髮常同歎，青雲本要期。貴來君卻少，秋至老偏悲。   <br />   玉珮明朝盛，蒼苔陋巷滋。追尋恨無路，唯有夢相思。  </p>  <p align=\"center\">   <b>    <font color=\"#FF6600\">書情寄上蘇州韋使君兼呈吳縣李明府</font>   </b>   <br />   數年湖上謝浮名，竹杖紗巾遂性情。雲外有時逢寺宿，日西無事傍江行。   <br />   陶潛縣裡看花發，庾亮樓中對月明。誰念獻書來萬里，君王深在九重城。  </p>  <p align=\"center\">   <b>    <font color=\"#FF6600\">題桐廬李明府官捨（一作贈同官李明府）</font>   </b>   <br />   訟堂寂寂對煙霞，五柳門前聚曉鴉。流水聲中視公事，寒山影裡見人家。   <br />   觀風競美新為政，計日還知舊觸邪。可惜陶潛無限酒，不逢籬菊正開花。  </p>  <p align=\"center\">   <b>    <font color=\"#FF6600\">贈竇十九（時公車待詔長安）</font>   </b>   <br />   靈台暮宿意多違，木落花開羨客歸。江海幾時傳錦字，風塵不覺化緇衣。   <br />   山陽會裡同人少，灞曲農時故老稀。幸得漢皇容直諫，憐君未遇覺人非。  </p>  <p align=\"center\">   <b>    <font color=\"#FF6600\">虔州見鄭表新詩因以寄贈</font>   </b>   <br />   梅花嶺裡見新詩，感激情深過楚詞。平子四愁今莫比，休文八詠自同時。   <br />   萍鄉露冕真堪惜，鳳沼鳴珂已訝遲。才子風流定難見，湖南春草但相思。  </p>  <p align=\"center\">   <b>    <font color=\"#FF6600\">贈元秘書</font>   </b>   <br />   舊書稍稍出風塵，孤客逢秋感此身。秦地謬為門下客，淮陰徒笑市中人。   <br />   也聞阮籍尋常醉，見說陳平不久貧。幸有故人茅屋在，更將心事問情親。  </p>  <p align=\"center\">   <b>    <font color=\"#FF6600\">送韋八少府判官歸東京</font>   </b>   <br />   玄成世業紫真官，文似相如貌勝潘。鴻雁南飛人獨去，雲山一別歲將闌。   <br />   清淮水急桑林晚，古驛霜多柿葉寒。瓊樹相思何日見，銀鉤數字莫為難。  </p>  <p align=\"center\">   <b>    <font color=\"#FF6600\">送馮八將軍奏事畢歸滑台幕府</font>   </b>   <br />   王門別後到滄洲，帝里相逢俱白頭。自歎馬卿常帶疾，還嗟李廣不封侯。   <br />   棠梨宮裡瞻龍袞，細柳營中著虎裘。想到滑台桑葉落，黃河東注杏園秋。  </p>  <p align=\"center\">   <b>    <font color=\"#FF6600\">送王侍御佐婺州（作郎士元：蓋少府新除江南尉問風俗）</font>   </b>   <br />   聞君作尉向江潭。吳越風煙到自諳。客路尋常經竹徑，人家大底傍山嵐。   <br />   緣溪花木偏宜遠，避地衣冠盡向南。惟有夜猿啼海樹，思鄉望北意難堪。  </p>  <p align=\"center\">   <b>    <font color=\"#FF6600\">越中送王使君赴江華</font>   </b>   <br />   皂蓋春風自越溪，獨尋芳樹桂陽西。遠水浮雲隨馬去，空山弱筱向雲低。   <br />   遙知異政荊門北，舊許新詩康樂齊。萬里相思在何處，九疑殘雪白猿啼。  </p>  <p align=\"center\">   <b>    <font color=\"#FF6600\">送皇甫冉往白田</font>   </b>   <br />   江邊盡日雉鳴飛，君向白田何日歸。楚地蒹葭連海迥，隋朝楊柳映堤稀。   <br />   津樓故市無行客，山館空庭閉落暉。試問疲人與征戰，使君雙淚定沾衣。  </p>  <p align=\"center\">   <b>    <font color=\"#FF6600\">題蘭若</font>   </b>   <br />   絕頂茅庵老此生，寒雲孤木獨經行。世人那得知幽徑，遙向青峰禮磬聲。  </p>  <p align=\"center\">   <b>    <font color=\"#FF6600\">送賀蘭廣赴選</font>   </b>   <br />   而今用武爾攻文，流輩干時獨臥雲。白髮青袍趨會府，定應衡鏡卻慚君。  </p>  <p align=\"center\">   <b>    <font color=\"#FF6600\">清江曲內一絕（折腰體）</font>   </b>   <br />   八月長江去浪平，片帆一道帶風輕。極目不分天水色，南山南是岳陽城。  </p>  <p align=\"center\">   <b>    <font color=\"#FF6600\">武康郭外望許緯先生山居</font>   </b>   <br />   湖上千峰帶落暉，白雲開處見柴扉。松門一徑仍生草，應是仙人向郭稀。   <br />  </p> "}