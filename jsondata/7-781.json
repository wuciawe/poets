{"id":"7-781","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">趙聞禮</font>   </b>  </div>  <p align=\"center\">（約1247年前後在世）字立之，（一作正之）亦字粹夫，號釣月臨濮人。   <br />   工詞，著有釣月軒詞，編有陽春白雪八卷。  </p>  <p align=\"center\">   <b>    <font color=\"#FF6600\">玉漏遲</font>   </b>   <br />   絮花寒食路。睛絲罥日，綠陰吹霧。客帽欺風，愁滿畫船煙浦。   <br />   彩柱秋千散後，恨塵鎖、燕簾鶯戶。從間阻。夢雲無准，鬢霜如許。   <br />   夜永繡閣藏嬌，記掩扇傳歌。剪燈留語。月約星期，細把花鬚頻數。   <br />   彈指一襟幽恨，謾空倩、啼鵑聲訴。深院宇。黃昏杏花微雨。  </p>  <p align=\"center\">   <b>    <font color=\"#FF6600\">法曲獻仙音</font>   </b>   <br />   花匣么弦，象奩雙陸，舊日留歡情意。   <br />   夢別銀屏，恨裁蘭燭，香篝夜閑鴛被。料燕子重來地，桐陰瑣窗綺。   <br />   倦梳洗。暈芳鈿、自羞鴛鏡，羅袖冷，煙柳畫欄半倚。   <br />   淺雨壓荼蘼，指東風、芳事餘幾。院落黃昏，怕春鶯、驚笑憔悴。   <br />   倩柔紅約定，喚取玉簫同醉。  </p>  <p align=\"center\">   <b>    <font color=\"#FF6600\">瑞鶴仙</font>   </b>   <br />   客邊情味惡。花漏遠、春靜風鳴鳳鐸。空梁燕泥落。   <br />   映柔紅微罥，海棠簾箔。愁鐘恨角。怕催人、黃昏索寞。   <br />   擁吟袍、憑暖欄杆，醉怯冷香羅薄。   <br />   阿鵲。幽芳月淡，紫曲雲昏，有人說著。名韁易縛。   <br />   歸鞭杳，誤期約。記金泥卜晝，銀屏娛夜，彈指匆匆恨錯。   <br />   為情多、攙盡芳春，帶圍瘦覺。  </p>  <p align=\"center\">   <b>    <font color=\"#FF6600\">瑞鶴仙‧立春</font>   </b>   <br />   凍痕消夢草。又招得春發，舊家池沼。園扉掩寒悄。   <br />   倩誰將花信，偏傳深窈。追遊趁早。便裁卻、春衫短帽。   <br />   任殘梅、飛滿溪橋，和月醉眠清曉。   <br />   年少。青絲纖手，彩勝嬌鬟，賦情誰表。南樓信杳。   <br />   江雲重，雁歸少。記沖香嘶為，流紅回岸，幾度綠楊殘照。   <br />   想暗黃、依舊東風，灞陵古道。  </p>  <p align=\"center\">   <b>    <font color=\"#FF6600\">好事近</font>   </b>   <br />   人去綠屏閑，逗曉柳絲風急。簾外杏花微雨，罥春紅愁濕。   <br />   單衣催賜麴塵羅，中酒病無力。應是繡床慵困，倚秋千斜立。  </p>  <p align=\"center\">   <b>    <font color=\"#FF6600\">好事近</font>   </b>   <br />   小枕夢催閑，飛雨時鳴高屋。掛起西窗人靜，聽春禽聲續。   <br />   鴨塘溪綠漲輕痕，煙柳媚新綠。誰伴瘦筇樽酒，弄岩泉飛瀑。  </p>  <p align=\"center\">   <b>    <font color=\"#FF6600\">魚游春水</font>   </b>   <br />   青樓臨遠水。樓上東風飛燕子。玉鉤珠箔，密密鎖紅藏翠。   <br />   剪勝裁幡春日戲。簇柳簪梅元夜醉。閑憶舊歡，暗彈新淚。   <br />   羅帕啼痕未洗。愁見同心雙鳳翅。長安十日輕寒，春衫未試。   <br />   過盡征鴻知幾許，不寄蕭娘書一紙。愁腸斷也，那人知未。  </p>  <p align=\"center\">   <b>    <font color=\"#FF6600\">千秋歲</font>   </b>   <br />   鶯啼晴晝，南國春如繡。飛絮眼，憑欄袖。   <br />   日長花片落，睡起眉山鬥。無個事，沈煙一縷騰金獸。   <br />   千里空回首。兩地厭厭瘦。春去也，歸來否。   <br />   五更樓外月，雙燕門前柳。人不見，秋千院落清明後。  </p>  <p align=\"center\">   <b>    <font color=\"#FF6600\">風入松</font>   </b>   <br />   麴塵風雨亂春晴。花重寒輕。珠簾捲上還重下，怕東風、吹散歌聲。   <br />   棋倦杯頻晝永，粉香花豔清明。   <br />   十分無處著閒情。來覓娉婷。薔薇誤罥尋春袖，倩柔荑、為補香痕。   <br />   苦恨啼鵑驚夢，何時翦燭重盟。  </p>  <p align=\"center\">   <b>    <font color=\"#FF6600\">水龍吟‧水仙花</font>   </b>   <br />   幾年埋玉藍田，綠雲翠水烘春暖。衣薰麝馥，襪羅塵沁，淩波步淺。   <br />   鈿碧搔頭，膩黃冰腦，參差難翦。乍聲沈素瑟，天風佩冷，蹁躚舞、霓裳遍。   <br />   湘浦盈盈月滿。抱相思、夜寒腸斷。含香有恨，招魂無路，瑤琴寫怨。   <br />   幽韻淒涼，暮江空渺，數峰清遠。粲迎風一笑，持花酹酒，結南枝伴。  </p>  <p align=\"center\">   <b>    <font color=\"#FF6600\">隔浦蓮近</font>   </b>   <br />   愁紅飛眩醉眼。日淡芭蕉捲。帳掩屏香潤，楊花撲、春雲暖。   <br />   啼鳥驚夢遠。芳心亂。照影收奩晚。   <br />   畫眉懶。微醒帶困，離情中酒相半。裙腰粉瘦，怕按六么歌板。   <br />   簾捲層樓探舊燕。腸斷。花枝和悶重撚。  </p>  <p align=\"center\">   <b>    <font color=\"#FF6600\">賀新郎</font>   </b>   <br />   池館收新雨。耿幽叢、流光幾點，半侵疏戶。   <br />   入夜涼風吹不滅，冷焰微茫暗度。碎影落、仙盤秋露。   <br />   漏斷長門空照淚，袖紗寒、映竹無心顧。孤枕掩，殘燈炷。   <br />   練囊不照詩人苦。夜沈沈、拍手相親，騃兒癡女。   <br />   欄外撲來羅扇小，誰在風廊笑語。競戲踏、金釵雙股。   <br />   故苑荒涼悲舊賞，悵寒蕪、衰草隋宮路。同磷火。偏秋圃。  </p>  <p align=\"center\">   <b>    <font color=\"#FF6600\">謁金門</font>   </b>   <br />   人病酒。生怕日高催繡。昨夜新翻花樣瘦。旋描雙蝶湊。   <br />   慵憑繡床呵手。卻說新愁還又。門外東風吹綻柳。海棠花廝勾。  </p>  <p align=\"center\">   <b>    <font color=\"#FF6600\">踏莎行</font>   </b>   <br />   照眼菱花，剪情菰葉。夢雲吹散無蹤跡。   <br />   聽郎言語識郎心，當時一點誰消得。   <br />   柳暗花明，螢飛月黑。臨窗滴淚研殘墨。   <br />   合歡帶上舊題詩，如今化作相思碧。  </p> "}