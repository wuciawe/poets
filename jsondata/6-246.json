{"id":"6-246","content":"   <div align=\"center\">   <b>    <font color=\"#FF6600\" size=\"+3\" face=\"標楷體\">陳子良</font>   </b>  </div>  <p align=\"center\">吳人。隋時為楊素記室。入唐，官右衛率府長史，與蕭德言、庚抱同為隱太子   <br />   學士。貞觀六年卒。集十卷，今存詩十三首。  </p>  <p align=\"center\">   <b>    <font color=\"#FF6600\">上之回</font>   </b>   <br />   承平重遊樂，詔蹕上之回。屬車響流水，清笳轉落梅。   <br />   嶺雲蓋道轉，巖花映綬開。下輦便高宴，何如在瑤台。  </p>  <p align=\"center\">   <b>    <font color=\"#FF6600\">新成安樂宮（一作新宮詞）</font>   </b>   <br />   春色照蘭宮，秦女坐窗中。柳葉來眉上，桃花落臉紅。   <br />   拂塵開扇匣，卷帳卻薰籠。衫薄偏憎日，裙輕更畏風。  </p>  <p align=\"center\">   <b>    <font color=\"#FF6600\">夏晚尋於政世置酒賦韻</font>   </b>   <br />   聊從嘉遁所，酌醴共抽簪。以茲山水地，留連風月心。   <br />   長榆落照盡，高柳暮蟬吟。一返桃源路，別後難追尋。  </p>  <p align=\"center\">   <b>    <font color=\"#FF6600\">入蜀秋夜宿江渚</font>   </b>   <br />   我行逢日暮，弭桌獨維舟。水霧一邊起，風林兩岸秋。   <br />   山陰黑斷磧，月影素寒流。故鄉千里外，何以慰羈愁。  </p>  <p align=\"center\">   <b>    <font color=\"#FF6600\">賦得妓</font>   </b>   <br />   金谷多歡宴，佳麗正芳菲。流霞席上滿，回雪掌中飛。   <br />   明月臨歌扇，行雲接舞衣。何必桃將李，別有待春暉。  </p>  <p align=\"center\">   <b>    <font color=\"#FF6600\">酬蕭侍中春園聽妓（一作李元操詩）</font>   </b>   <br />   微雨散芳菲，中園照落暉。紅樹搖歌扇，綠珠飄舞衣。   <br />   繁弦調對酒，雜引動思歸。愁人當此夕，羞見落花飛。  </p>  <p align=\"center\">   <b>    <font color=\"#FF6600\">遊俠篇（一作俠客行）</font>   </b>   <br />   洛陽麗春色，遊俠騁輕肥。水逐車輪轉，塵隨馬足飛。   <br />   雲影遙臨蓋，花氣近薰衣。東郊鬥雞罷，南皮射雉歸。   <br />   日暮河橋上，揚鞭惜晚暉。  </p>  <p align=\"center\">   <b>    <font color=\"#FF6600\">春晚看群公朝還人為八韻</font>   </b>   <br />   遊子惜春暮，策杖出蒿萊。正直康莊晚，群公謁帝回。   <br />   履度南宮至，車從北闕來。珂影傍明月，笳聲動落梅。   <br />   迎風采旄轉，照日綬花開。紅塵掩鶴蓋，翠柳拂龍媒。   <br />   綺雲臨舞閣，丹霞薄吹台。輕肥寧所羨，未若反山隈。  </p>  <p align=\"center\">   <b>    <font color=\"#FF6600\">贊德上越國公楊素</font>   </b>   <br />   君侯稱上宰，命世挺才英。本超騏驥足，復蘊風雲情。   <br />   攄藻掞錦綺，育德潤瑤瓊。已踵四知舉，非無三傑名。   <br />   濟世同舟楫，匡政本阿衡。雍容入青瑣，肅穆侍丹楹。   <br />   桂宮擅鳴佩，槐路獨飛纓。高門羅虎戟，綺閣麗雕甍。   <br />   金樽酌湛湛，歌扇掩盈盈。匈奴軼燕薊，烽火照幽并。   <br />   天子命薄伐，受脤事專征。七德播雄略，十萬騁行兵。   <br />   雁行蔽虜甸，魚貫出長城。交河方飲馬，瀚海盛揚旌。   <br />   拔劍倚天外，蒙犀輝日精。彎弧穿伏石，揮戈斬大鯨。   <br />   鼓鼙朝作氣，刁斗夜偏鳴。六郡多壯士，三邊豈足平。   <br />   嶺雲朝合陣，山月夜臨營。胡塵暗馬色，芳樹動笳聲。   <br />   關雲未盡散，塞霧常自生。川長蔓草綠，峰迥雜花明。   <br />   小人愧王氏，雕文慚馬卿。濫此叨書記，何以謝過榮。   <br />   高山徒仰止，終是恨才輕。  </p>  <p align=\"center\">   <b>    <font color=\"#FF6600\">於塞北春日思歸</font>   </b>   <br />   我家吳會青山遠，他鄉關塞白雲深。為許羈愁長下淚，那堪春色更傷心。   <br />   驚鳥屢飛恆失侶，落花一去不歸林。如何此日嗟遲暮，悲來還作白頭吟。  </p>  <p align=\"center\">   <b>    <font color=\"#FF6600\">送別</font>   </b>   <br />   落葉聚還散，征禽去不歸。以我窮途泣，沾君出塞衣。  </p>  <p align=\"center\">   <b>    <font color=\"#FF6600\">七夕看新婦隔巷停車（一作陳伯材詩）</font>   </b>   <br />   隔巷遙停幰，非復為來遲。只言更尚淺，未是渡河時。  </p>  <p align=\"center\">   <b>    <font color=\"#FF6600\">詠春雪（一作陳伯材詩）</font>   </b>   <br />   光映妝樓月，花承歌扇風。欲妒梅將柳，故落早春中。  </p> "}