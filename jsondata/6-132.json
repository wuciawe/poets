{"id":"6-132","content":"   <p align=\"center\">   <font color=\"#FF6600\">    <b>     <font size=\"+3\" face=\"標楷體\">周樸</font>    </b>   </font>  </p>  <p align=\"center\">字太樸，吳興人。避地福州，寄食烏石山僧寺。   <br />   黃巢寇閩，欲降之，樸不從，遂見害。   <br />   <b>    <font color=\"#FF6600\">     <br />     題甘露寺    </font>   </b>   <br />   層閣疊危壁，瑞因千古名。幾連揚子路，獨倚潤州城。   <br />   雲近銜江色，雕高背磬聲。僧居上方久，端坐見營營。  </p>  <p align=\"center\">   <b>    <font color=\"#FF6600\">題玄公院</font>   </b>   <br />   院深塵自外，如佛值玄公。常跡或非次，志門因得中。   <br />   衣巾離暑氣，床榻向涼風。是事不逾分，只應明德同。  </p>  <p align=\"center\">   <b>    <font color=\"#FF6600\">福州東禪寺</font>   </b>   <br />   甌閩在郊外，師院號東禪。物得居來正，人經論後賢。   <br />   瓟槽柳塞馬，蓋地月支綖。鸛鵲尚巢頂，誰堪舉世傳。  </p>  <p align=\"center\">   <b>    <font color=\"#FF6600\">贈大溈和尚</font>   </b>   <br />   大溈清復深，萬象影沉沉。有客衣多毳，空門偈勝金。   <br />   王侯皆作禮，陸子只來吟。我問師心處，師言無處心。  </p>  <p align=\"center\">   <b>    <font color=\"#FF6600\">秋夜不寐寄崔溫進士</font>   </b>   <br />   愁多難得寐，展轉讀書床。不是旅人病，豈知秋夜長。   <br />   歸鄉憑遠夢，無夢更思鄉。枕上移窗月，分明是淚光。  </p>  <p align=\"center\">   <b>    <font color=\"#FF6600\">春中途中寄南巴崔使君</font>   </b>   <br />   旅人遊汲汲，春氣又融融。農事蛙聲裡，歸程草色中。   <br />   獨慚出穀雨，未變暖天風。子玉和予去，應憐恨不窮。  </p>  <p align=\"center\">   <b>    <font color=\"#FF6600\">寄處士方干</font>   </b>   <br />   桐廬江水閒，終日對柴關。因想別離處，不知多少山。   <br />   釣舟春岸泊，庭樹曉鶯還。莫便求棲隱，桂枝堪恨顏。  </p>  <p align=\"center\">   <b>    <font color=\"#FF6600\">寄塞北張符</font>   </b>   <br />   隴樹塞風吹，遼城角幾枝。霜凝無暫歇，君貌莫應衰。   <br />   萬里平沙際，一行邊雁移。那堪朔煙起，家信正相離。  </p>  <p align=\"center\">   <b>    <font color=\"#FF6600\">次梧州卻寄永州使君</font>   </b>   <br />   隨風身不定，今夜在蒼梧。客淚有時有，猿聲無處無。   <br />   潮添瘴海闊，煙拂粵山孤。卻憶零陵住，吟詩半玉壺。  </p>  <p align=\"center\">   <b>    <font color=\"#FF6600\">贈唸經僧</font>   </b>   <br />   庵前古折碑，夜靜唸經時。月皎海霞散，露濃山草垂。   <br />   鬼聞拋故塚，禽聽離寒枝。想得天花墜，馨香拂白眉。  </p>  <p align=\"center\">   <b>    <font color=\"#FF6600\">董嶺水</font>   </b>   <br />   湖州安吉縣，門與白雲齊。禹力不到處，河聲流向西。   <br />   去衙山色遠，近水月光低。中有高人在，沙中曳杖藜。  </p>  <p align=\"center\">   <b>    <font color=\"#FF6600\">早春</font>   </b>   <br />   良夜歲應足，嚴風為變春。遍回寒作暖，通改舊成新。   <br />   秀樹因馨雨，融冰雨泛蘋。韶光不偏黨，積漸煦疲民。  </p>  <p align=\"center\">   <b>    <font color=\"#FF6600\">秋深（一作塞上行）</font>   </b>   <br />   柳色尚沉沉，風吹秋更深。山河空遠道，鄉國自鳴砧。   <br />   巷有千家月，人無萬里心。長城哭崩後，寂絕至如今。  </p>  <p align=\"center\">   <b>    <font color=\"#FF6600\">贈雙峰山和尚</font>   </b>   <br />   峨峨雙髻山，瀑布瀉雲間。塵世自疑水，禪門長去關。   <br />   茯神松不異，藏寶石俱閒。向此師清業，如何方可攀。  </p>  <p align=\"center\">   <b>    <font color=\"#FF6600\">贈無了禪師</font>   </b>   <br />   不學世所惜，是何無了公。靈匡虛院外，虎跡亂山中。   <br />   晝夜必連去，古今爭敢同。禪情豈堪問，問答更無窮。  </p>  <p align=\"center\">   <b>    <font color=\"#FF6600\">王霸壇</font>   </b>   <br />   王君上升處，信首古居前。皂樹即須朽，白龜應亦全。   <br />   雲間猶一日，塵裡已千年。碧色壇如黛，時人誰可仙。  </p>  <p align=\"center\">   <b>    <font color=\"#FF6600\">送梁道士</font>   </b>   <br />   舊居桐柏觀，歸去愛安閒。倒樹造新屋，化人修古壇。   <br />   晚花霜後落，山雨夜深寒。應有同溪客，相尋學煉丹。  </p>  <p align=\"center\">   <b>    <font color=\"#FF6600\">邊思</font>   </b>   <br />   年高來遠戍，白首罷干戎。夜色薊門火，秋聲邊塞風。   <br />   磧浮悲老馬，月滿引新弓。百戰陰山去，唯添上將雄。  </p>  <p align=\"center\">   <b>    <font color=\"#FF6600\">哭陳庾</font>   </b>   <br />   繫馬向山立，一杯聊奠君。野煙孤客路，寒草故人墳。   <br />   琴韻歸流水，詩情寄白雲。日斜休哭後，松韻不堪聞。  </p>  <p align=\"center\">   <b>    <font color=\"#FF6600\">宿玉泉寺</font>   </b>   <br />   野寺度殘夏，空房欲暮時。夜聽猿不睡，秋思客先知。   <br />   竹迥煙生薄，山高月上遲。又登塵路去，難與老僧期。  </p>  <p align=\"center\">   <b>    <font color=\"#FF6600\">題赤城中巖寺</font>   </b>   <br />   浮世師休話，晉時燈照巖。禽飛穿靜戶，籐結入高杉。   <br />   存沒詩千首，廢興經數函。誰知將俗耳，來此避囂讒。  </p>  <p align=\"center\">   <b>    <font color=\"#FF6600\">塞上行</font>   </b>   <br />   秦築長城在，連雲磧氣侵。風吹邊草急，角絕塞鴻沈。   <br />   世世征人往，年年戰骨深。遼天望鄉者，回首盡沾襟。  </p>  <p align=\"center\">   <b>    <font color=\"#FF6600\">玉泉寺</font>   </b>   <br />   寺還名玉泉，澄水亦遭賢。物尚猶如此，人爭合偶然。   <br />   溪流雲斷外，山峻鳥飛還。初日長廊下，高僧正坐禪。  </p>  <p align=\"center\">   <b>    <font color=\"#FF6600\">春宮怨（一作杜荀鶴詩）</font>   </b>   <br />   早被嬋娟誤，欲妝臨鏡慵。承恩不在貌，教妾若為容。   <br />   風暖鳥聲碎，日高花影重。年年越溪女，相憶採芙蓉。  </p>  <p align=\"center\">   <b>    <font color=\"#FF6600\">宿劉溫書齋</font>   </b>   <br />   不掩盈窗日，天然格調高。涼風移蟋蟀，落葉在離騷。   <br />   回筆挑燈燼，懸圖見海潮。因論三國誌，空載幾英豪。  </p>  <p align=\"center\">   <b>    <font color=\"#FF6600\">登福州南澗寺</font>   </b>   <br />   萬里重山繞福州，南橫一道見溪流。天邊飛鳥東西沒，塵裡行人早晚休。   <br />   曉日青山當大海，連雲古塹對高樓。那堪望斷他鄉目，只此蕭條自白頭。  </p>  <p align=\"center\">   <b>    <font color=\"#FF6600\">望中懷古</font>   </b>   <br />   齊心樓上望浮雲，萬古千秋空姓名。堯水永銷天際去，姬風一變世間平。   <br />   高蹤盡共煙霞在，大道長將日月明。從此安然寰海內，後來無復謾相傾。  </p>  <p align=\"center\">   <b>    <font color=\"#FF6600\">升山寺</font>   </b>   <br />   升山自古道飛來，此是神功不可猜。氣色雖然離禹穴，峰巒猶自接天台。   <br />   巖邊折樹泉衝落，頂上浮雲日照開。南望閩城塵世界，千秋萬古捲塵埃。  </p>  <p align=\"center\">   <b>    <font color=\"#FF6600\">哭李端</font>   </b>   <br />   三年剪拂感知音，哭向青山永夜心。竹在曉煙孤鳳去，劍荒秋水一龍沈。   <br />   新墳日落松聲小，舊色春殘草色深。不及此時親執紼，石門遙想淚沾襟。  </p>  <p align=\"center\">   <b>    <font color=\"#FF6600\">福州神光寺塔</font>   </b>   <br />   良匠用材為塔了，神光寺更得高名。風雲會處千尋出，日月中時八面明。   <br />   海水旋流倭國野，天文方戴福州城。相輪頂上望浮世，塵裡人心應總平。  </p>  <p align=\"center\">   <b>    <font color=\"#FF6600\">福州開元寺塔</font>   </b>   <br />   開元寺裡七重塔，遙對方山影擬齊。雜俗人看離世界，孤高僧上覺天低。   <br />   唯堪片片紫霞映，不與濛濛白霧迷。心若無私羅漢在，參差免向日虹西。  </p>  <p align=\"center\">   <b>    <font color=\"#FF6600\">春日秦國懷古</font>   </b>   <br />   荒郊一望欲消魂，涇水縈紆傍遠村。牛馬放多春草盡，原田耕破古碑存。   <br />   雲和積雪蒼山晚，煙伴殘陽綠樹昏。數里黃沙行客路，不堪回首思秦原。  </p>  <p align=\"center\">   <b>    <font color=\"#FF6600\">春日遊北園寄韓侍郎</font>   </b>   <br />   灼灼春園晚色分，露珠千點映寒雲。多情舞蝶穿花去，解語流鶯隔水聞。   <br />   冷酒杯中宜泛灩，暖風林下自氛氳。仙桃不肯全開拆，應借餘芳待使君。  </p>  <p align=\"center\">   <b>    <font color=\"#FF6600\">喜賀拔先輩衡陽除正字</font>   </b>   <br />   黃紙晴空墜一緘，聖朝恩澤洗冤讒。李膺門客為閒客，梅福官銜改舊銜。   <br />   名自石渠書典籍，香從芸閣著衣衫。寰中不用憂天旱，霖雨看看屬傅巖。  </p>  <p align=\"center\">   <b>    <font color=\"#FF6600\">客州賃居寄蕭郎中</font>   </b>   <br />   松店茅軒向水開，東頭捨賃一裴徊。窗吟苦為秋江靜，枕夢驚因曉角催。   <br />   鄰舍見愁賒酒與，主人知去索錢來。眼看白筆為霖雨，肯使紅鱗便曝腮。  </p>  <p align=\"center\">   <b>    <font color=\"#FF6600\">贈李裕先輩</font>   </b>   <br />   曉擎弓箭入初場，一發曾穿百步楊。仙籍舊題前進士，聖朝新奏校書郎。   <br />   馬疑金馬門前馬，香認芸香閣上香。閒伴李膺紅燭下，慢吟絲竹淺飛觴。  </p>  <p align=\"center\">   <b>    <font color=\"#FF6600\">桐柏觀</font>   </b>   <br />   東南一境清心目，有此千峰插翠微。人在下方沖月上，鶴從高處破煙飛。   <br />   巖深水落寒侵骨，門靜花開色照衣。欲識蓬萊今便是，更於何處學忘機。  </p>  <p align=\"center\">   <b>    <font color=\"#FF6600\">塞上</font>   </b>   <br />   受降城必破，回落隴頭移。蕃道北海北，謀生今始知。  </p>  <p align=\"center\">   <b>    <font color=\"#FF6600\">塞上曲</font>   </b>   <br />   一陣風來一陣砂，有人行處沒人家。黃河九曲冰先合，紫塞三春不見花。  </p>  <p align=\"center\">   <b>    <font color=\"#FF6600\">塞下曲</font>   </b>   <br />   石國胡兒向磧東，愛吹橫笛引秋風。夜來雲雨皆飛盡，月照平沙萬里空。  </p>  <p align=\"center\">   <b>    <font color=\"#FF6600\">詠猿</font>   </b>   <br />   生在巫山更向西，不知何事到巴溪。中宵為憶秋雲伴，遙隔朱門向月啼。  </p>  <p align=\"center\">   <b>    <font color=\"#FF6600\">桃花</font>   </b>   <br />   桃花春色暖先開，明媚誰人不看來。可惜狂風吹落後，殷紅片片點莓苔。  </p>  <p align=\"center\">   <b>    <font color=\"#FF6600\">薛老峰</font>   </b>   <br />   薛老峰頭三個字，須知此與石齊生。直教截斷蒼苔色，浮世人儕眼始明。  </p>  <p align=\"center\">   <b>    <font color=\"#FF6600\">弔李群玉</font>   </b>   <br />   群玉詩名冠李唐，投詩換得校書郎。吟魂醉魄知何處，空有幽蘭隔岸香。  </p>  <p align=\"center\">   <b>    <font color=\"#FF6600\">無等巖</font>   </b>   <br />   建造上方籐影裡，高僧往往似天台。不知名樹簷前長，曾問道人巖下來。   <br />  </p> "}